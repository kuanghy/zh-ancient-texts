{"alldata": [{"section": 0, "header": "经脉诊候", "data": [{"ID": 0, "text": "一难曰：十二经皆有动脉，独取寸口，以决五藏六府死生吉凶之法，何谓也？"}, {"ID": 1, "text": "然：寸口者，脉之大会，手太阴之脉动也。人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周于身。漏水下百刻，荣卫行阳二十五度，行阴亦二十五度，为一周也，故五十度复会于手太阴。寸口者，五藏六府之所终始，故法取于寸口也。"}, {"ID": 2, "text": "二难曰：脉有尺寸，何谓也？"}, {"ID": 3, "text": "然：尺寸者，脉之大要会也。从关至尺是尺内，阴之所治也；从关至鱼际是寸内，阳之所治也。故分寸为尺，分尺为寸。故阴得尺内一寸，阳得寸内九分，尺寸终始一寸九分，故曰尺寸也。"}, {"ID": 4, "text": "三难曰：脉有大过，有不及，有阴阳相乘，有覆有溢，有关有格，何谓也？"}, {"ID": 5, "text": "然：关之前者，阳之动，脉当见九分而浮。过者，法曰大过；减者，法曰不及。遂上鱼为溢，为外关内格，此阴乘之脉也。"}, {"ID": 6, "text": "关以后者，阴之动也，脉当见一寸而沉。过者，法曰大过；减者，法曰不及。遂入尺为覆，为内关外格，此阳乘之脉也。故曰覆溢，是其真藏之脉，人不病而死也。"}, {"ID": 7, "text": "四难曰：脉有阴阳之法，何谓也？"}, {"ID": 8, "text": "然：呼出心与肺，吸入肾与肝，呼吸之间，脾受谷味也，其脉在中。浮者阳也，沉者阴也，故曰阴阳也。"}, {"ID": 9, "text": "心肺俱浮，何以别之？"}, {"ID": 10, "text": "然：浮而大散者，心也；浮而短涩者，肺也。"}, {"ID": 11, "text": "肾、肝俱沉，何以别之？"}, {"ID": 12, "text": "然：牢而长者，肝也；按之濡，举指来实者，肾也。脾者中州，故其脉在中，是阴阳之法也。"}, {"ID": 13, "text": "脉有一阴一阳，一阴二阳，一阴三阳；有一阳一阴，一阳二阴，一阳三阴。如此之言，寸口有六脉俱动耶？"}, {"ID": 14, "text": "然：此言者，非有六脉俱动也，谓浮、沉、长、短、滑、涩也。浮者阳也，滑者阳也，长者阳也；沉者阴也，短者阴也，涩者阴也。所谓一阴一阳者，谓脉来沉而滑也；一阴二阳者，谓脉来沉滑而长也；一阴三阳者，谓脉来沉滑而长，时一沉也。所言一阳一阴者，谓脉来浮而涩也；一阳二阴者，谓脉来长而沉涩也；一阳三阴者，谓脉来沉涩而短，时一浮也。各以其经所在，名病逆顺也。"}, {"ID": 15, "text": "五难曰：脉有轻重，何谓也？"}, {"ID": 16, "text": "然：初持脉，如三菽1之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾也。故曰轻重也。\n1. 菽 : 原作“叔”。CHANT据《古今医统正脉全书》本改"}, {"ID": 17, "text": "六难曰：脉有阴盛阳虚，阳盛阴虚，何谓也？"}, {"ID": 18, "text": "然：浮之损小，沉之实大，故曰阴盛阳虚。沉之损小，浮之实大，故曰阳盛阴虚，是阴阳虚实意也。"}, {"ID": 19, "text": "七难曰：经言少阳之至，乍小乍大，乍短乍长；阳明之至，浮大而短；太阳之至，洪大而长；太阴之至，紧大而长；少阴之至，紧细而微；厥阴之至，沉短而敦。此六者，是平脉邪？将病脉邪？"}, {"ID": 20, "text": "然：皆王脉也。"}, {"ID": 21, "text": "其气以何月，各王几日？"}, {"ID": 22, "text": "然：冬至之后，得甲子少阳王，复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王。王各六十日，六六三百六十日，以成一岁。此三阳三阴之王时日大要也。"}, {"ID": 23, "text": "八难曰：寸口脉平而死者，何谓也？"}, {"ID": 24, "text": "然：诸十二经脉者，皆系于生气之原。所谓生气之原者，谓十二经之根本也，谓肾间动气也。此五藏六府之本，十二经脉之根，呼吸之门，三焦之原。一名守邪之神。故气者，人之根本也，根绝则茎叶枯矣。寸口脉平而死者，生气独绝于内也。"}, {"ID": 25, "text": "九难曰：何以别知藏府之病耶？"}, {"ID": 26, "text": "然：数者府也，迟者藏也。数则为热，迟则为寒。诸阳为热，诸阴为寒。故以别知藏府之病也。"}, {"ID": 27, "text": "十难曰：一脉为十变者，何谓也？"}, {"ID": 28, "text": "然：五邪刚柔相逢之意也。假令心脉急甚者，肝邪干心也；心脉微急者，胆邪干小肠也；心脉大甚者，心邪自干心也；心脉微大者，小肠邪自干小肠也；心脉缓甚者，脾邪干心也；心脉微缓者，胃邪干小肠也；心脉涩甚者，肺邪干心也；心脉微涩者，大肠邪干小肠也；心脉沉甚者，肾邪干心也；心脉微沉者，膀胱邪干小肠也。五藏各有刚柔邪，故令一脉辄变为十也。"}, {"ID": 29, "text": "十一难曰：经言脉不满五十动而一止，一藏无气者，何藏也？"}, {"ID": 30, "text": "然：人吸者随阴入，呼者因阳出。今吸不能至肾，至肝而还，故知一藏无气者，肾气先尽也。"}, {"ID": 31, "text": "十二难曰：经言五藏脉已绝于内，用针者反实其外；五藏脉已绝于外，用针者反实其内。内外之绝，何以别之？"}, {"ID": 32, "text": "然：五藏脉已绝于内者，肾肝气已绝于内也，而医反补其心肺；五藏脉已绝于外者，其心肺脉已绝于外也，而医反补其肾肝。阳绝补阴，阴绝补阳，是谓实实虚虚，损不足益有馀。如此死者，医杀之耳。"}, {"ID": 33, "text": "十三难曰：经言见其色而不得其脉，反得相胜之脉者即死，得相生之脉者，病即自已。色之与脉当参相应，为之奈何？"}, {"ID": 34, "text": "然：五藏有五色，皆见于面，亦当与寸口、尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉涩而滑。此所谓五色之与脉，当参相应也。"}, {"ID": 35, "text": "脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。"}, {"ID": 36, "text": "藏各有声、色、臭、味，当与寸口、尺内相应，其不相应者病也。假令色青，其脉浮涩而短，若大而缓为相胜；浮大而散，若小而滑为相生也。经言知一为下工，知二为中工，知三为上工。上工者十全九，中工者十全八，下工者十全六，此之谓也。"}, {"ID": 37, "text": "十四难曰：脉有损至，何谓也？"}, {"ID": 38, "text": "然：至之脉，一呼再至曰平，三至曰离经，四至曰夺精，五至曰死，六至曰命绝，此死之脉。何谓损？一呼一至曰离经，二呼一至曰夺精，三呼一至曰死，四呼一至曰命绝。此谓损之脉也。至脉从下上，损脉从上下也。"}, {"ID": 39, "text": "损脉之为病柰何？"}, {"ID": 40, "text": "然：一损损于皮毛，皮聚而毛落；二损损于血脉，血脉虚少，不能荣于五藏六府也；三损损于肌肉，肌肉消瘦，饮食不为肌肤；四损损于筋，筋缓不能自收持；五损损于骨，骨痿不能起于床。反此者，至于收病也。从上下者，骨痿不能起于床者死；从下上者，皮聚而毛落者死。"}, {"ID": 41, "text": "治损之法奈何？"}, {"ID": 42, "text": "然：损其肺者，益其气；损其心者，调其荣卫；损其脾者，调其饮食，适寒温；损其肝者，缓其中；损其肾者，益其精，此治损之法也。"}, {"ID": 43, "text": "脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至；有呼吸再至。脉来如此，何以别知其病也？"}, {"ID": 44, "text": "然：脉来一呼再至，一吸再至，不大不小曰平。一呼三至，一吸三至，为适得病，前大后小，即头痛目眩，前小后大，即胸满短气。一呼四至，一吸四至，病欲甚，脉洪大者，苦烦满，沉细者，胸中痛，滑者伤热，涩者中雾露。一呼五至，一吸五至，其人当困，沉细夜加，浮大昼加，不大不小，虽困可治，其有大小者为难治。一呼六至，一吸六至，为死脉也，沉细夜死，浮大昼死。一呼一至，一吸一至，名曰损，人虽能行，犹当著床，所以然者，血气皆不足故也。再呼一至，呼吸再至，名曰无魂，无魂者当死也，人虽能行，名曰行尸。"}, {"ID": 45, "text": "上部有脉，下部无脉，其人当吐，不吐者死。上部无脉，下部有脉，虽困无能为害也。所以然者，譬如人之有尺，树之有根，枝叶虽枯槁，根本将自生。脉有根本，人有元气，故知不死。"}, {"ID": 46, "text": "十五难曰：经言春脉弦，夏脉钩，秋脉毛，冬脉石，是王脉耶？将病脉也？"}, {"ID": 47, "text": "然：弦、钩、毛、石者，四时之脉也。春脉弦者，肝，东方木也，万物始生，未有枝叶。故其脉之来，濡弱而长，故曰弦。夏脉钩者，心，南方火也，万物之所盛，垂枝布叶，皆下曲如钩。故其脉之，来疾去迟，故曰钩。秋脉毛者，肺，西方金也，万物之所终，草木华叶，皆秋而落，其枝独在，若毫毛也。故其脉之来，轻虚以浮，故曰毛。冬脉石者，肾，北方水也，万物之所藏也，盛冬之时，水凝如石。故其脉之来，沉濡而滑，故曰石。此四时之脉也。"}, {"ID": 48, "text": "如有变柰何？"}, {"ID": 49, "text": "然：春脉弦，反者为病。何谓反？"}, {"ID": 50, "text": "然：其气来实强，是谓太过，病在外；气来虚微，是谓不及，病在内。气来厌厌聂聂，如循榆叶曰平；益实而滑，如循长竿曰病；急而劲益强，如新张弓弦曰死。春脉微弦曰平，弦多胃气少曰病，但弦无胃气曰死，春以胃气为本。"}, {"ID": 51, "text": "夏脉钩，反者为病。何谓反？"}, {"ID": 52, "text": "然：其气来实强，是谓太过，病在外；气来虚微，是谓不及，病在内。其脉来累累如环，如循琅玕曰平；来而益数，如鸡举足者曰病；前曲后居，如操带钩曰死。夏脉微钩曰平，钩多胃气少曰病，但钩无胃气曰死，夏以胃气为本。"}, {"ID": 53, "text": "秋脉微毛，反者为病。何谓反？"}, {"ID": 54, "text": "然：气来实强，是谓太过，病在外；气来虚微，是谓不及，病在内。其脉来蔼蔼如车盖，按之益大曰平；不上不下，如循鸡羽曰病；按之消索，如风吹毛曰死。秋脉微毛为平，毛多胃气少曰病，但毛无胃气曰死，秋以胃气为本。"}, {"ID": 55, "text": "冬脉石，反者为病。何谓反？"}, {"ID": 56, "text": "然：其气来实强，是谓太过，病在外；气来虚微，是谓不及，病在内。脉来上大下兑，濡滑如雀之啄曰平；啄啄连属，其中微曲曰病；来如解索，去如弹石曰死。冬脉微石曰平，石多胃气少曰病，但石无胃气曰死，冬以胃气为本。"}, {"ID": 57, "text": "胃者，水谷之海也，主禀四时。故皆以胃气为本，是谓四时之变病，死生之要会也。脾者，中州也，其平和不可得见，衰乃见耳。来如雀之，如水之下漏，是脾之衰见也。"}, {"ID": 58, "text": "十六难曰：脉有三部九候，有阴阳，有轻重，有六十首，一脉变为四时，离圣久远，各自是其法，何以别之？"}, {"ID": 59, "text": "然：是其病，有内外证。"}, {"ID": 60, "text": "其病为之柰何？"}, {"ID": 61, "text": "然：假令得肝脉，其外证：善洁，面青，善怒；其内证：齐左有动气，按之牢若痛；其病：四肢满，闭癃，溲便难，转节。有是者肝也，无是者非也。"}, {"ID": 62, "text": "假令得心脉，其外证：面赤，口乾，喜笑；其内证：齐上有动气，按之牢若痛；其病：烦心，心痛，掌中热而啘。有是者心也，无是者非也。"}, {"ID": 63, "text": "假令得脾脉，其外证：面黄，善噫，善思，善味；其内证：当齐有动气，按之牢若痛；其病：腹胀满，食不消，体重节痛，怠堕嗜卧，四肢不收。有是者脾也，无是者非也。"}, {"ID": 64, "text": "假令得肺脉，其外证：面白，善嚏，悲愁不乐，欲哭；其内证：齐右有动气，按之牢若痛；其病：喘咳，洒淅寒热。有是者肺也，无是者非也。"}, {"ID": 65, "text": "假令得肾脉，其外证：面黑，喜恐欠；其内证：齐下有动气，按之牢若痛；其病：逆气，少腹急痛，泄如下重，足胫寒而逆。有是者肾也，无是者非也。"}, {"ID": 66, "text": "十七难曰：经言病或有死，或有不治自愈，或连年月不已。其死生存亡，可切脉而知之耶？"}, {"ID": 67, "text": "然：可尽知也。诊病若闭目不欲见人者，脉当得肝脉强急而长，而反得肺脉浮短而涩者，死也。"}, {"ID": 68, "text": "病若开目而渴，心下牢者，脉当得紧实而数，反得沉濡而微者，死也。"}, {"ID": 69, "text": "病若吐血，复鼽衂血者，脉当沉细，而反浮大而牢者，死也。"}, {"ID": 70, "text": "病若谵言妄语，身当有热，脉当洪大，而手足厥逆，脉沉细而微者，死也。"}, {"ID": 71, "text": "病若大腹而泄者，脉当微细而涩，反紧大而滑者，死也。"}, {"ID": 72, "text": "十八难曰：脉有三部，部有四经，手有太阴、阳明，足有太阳、少阴，为上下部，何谓也？"}, {"ID": 73, "text": "然：手太阴，阳明金也；足少阴，太阳水也。金生水，水流下行而不能上，故在下部也。足厥阴，少阳木也，生手太阳、少阴火，火炎上行而不能下，故为上部。手心主，少阳火，生足太阴、阳明土，土主中宫，故在中部也。此皆五行子母更相生养者也。"}, {"ID": 74, "text": "脉有三部九候，各何所主之？"}, {"ID": 75, "text": "然：三部者，寸、关、尺也。九候者，浮、中、沉也。上部法天，主胸以上至头之有疾也；中部法人，主膈以下至齐之有疾也；下部法地，主齐以下至足之有疾也。审而刺之者也。"}, {"ID": 76, "text": "人病有沉滞久积聚，可切脉而知之耶？"}, {"ID": 77, "text": "然：诊在右胁有积气，得肺脉结，脉结甚则积甚，结微则气微。"}, {"ID": 78, "text": "诊不得肺脉，而右胁有积气者，何也？"}, {"ID": 79, "text": "然：肺脉虽不见，右手脉当沉伏。"}, {"ID": 80, "text": "其外痼疾同法耶？将异也？"}, {"ID": 81, "text": "然：结者，脉来去时一止，无常数，名曰结也。伏者，脉行筋下也。浮者，脉在肉上行也。左右表里，法皆如此。假令脉结伏者，内无积聚；脉浮结者，外无痼疾；有积聚脉不结伏，有痼疾脉不浮结。为脉不应病，病不应脉，是为死病也。"}, {"ID": 82, "text": "十九难曰：经言脉有逆顺，男女有常，而反者，何谓也？"}, {"ID": 83, "text": "然：男子生于寅，寅为木，阳也；女子生于申，申为金，阴也。故男脉在关上，女脉在关下。是以男子尺脉恒弱，女子尺脉恒盛，是其常也。反者，男得女脉，女得男脉也。"}, {"ID": 84, "text": "其为病何如？"}, {"ID": 85, "text": "然：男得女脉为不足，病在内；左得之，病则在左；右得之，病则在右，随脉言之也。女得男脉为太过，病在四肢；左得之，病则在左；右得之，病则在右，随脉言之，此之谓也。"}, {"ID": 86, "text": "二十难曰：经言脉有伏匿，伏匿于何藏而言伏匿耶？"}, {"ID": 87, "text": "然：谓阴阳更相乘，更相伏也。脉居阴部而反阳脉见者，为阳乘阴也；脉虽时沉涩而短，此谓阳中伏阴也；脉居阳部而反阴脉见者，为阴乘阳也；脉虽时浮滑而长，此谓阴中伏阳也。重阳者狂，重阴者癫。脱阳者见鬼，脱阴者目盲。"}, {"ID": 88, "text": "二十一难曰：经言人形病、脉不病曰生，脉病、形不病曰死，何谓也？"}, {"ID": 89, "text": "然：人形病，脉不病，非有不病者也，谓息数不应脉数也。此大法。"}, {"ID": 90, "text": "二十二难曰：经言脉有是动，有所生病。一脉辄变为二病者，何也？"}, {"ID": 91, "text": "然：经言是动者，气也；所生病者，血也。邪在气，气为是动；邪在血，血为所生病。气主呴之，血主濡之。气留而不行者，为气先病也；血壅而不濡者，为血后病也。故先为是动，后所生病也。"}, {"ID": 92, "text": "二十三难曰：手足三阴三阳，脉之度数，可晓以不？"}, {"ID": 93, "text": "然：手三阳之脉，从手至头，长五尺，五六合三丈。"}, {"ID": 94, "text": "手三阴之脉，从手至胸中，长三尺五寸，三六一丈八尺，五六三尺，合二丈一尺。"}, {"ID": 95, "text": "足三阳之脉，从足至头，长八尺，六八四丈八尺。"}, {"ID": 96, "text": "足三阴之脉，从足至胸，长六尺五寸，六六三丈六尺，五六三尺，合三丈九尺。"}, {"ID": 97, "text": "人两足蹻脉，从足至目，长七尺五寸，二七一丈四尺，二五一尺，合一丈五尺。"}, {"ID": 98, "text": "督脉、任脉，各长四尺五寸，二四八尺，二五一尺，合九尺。"}, {"ID": 99, "text": "凡脉长一十六丈二尺，此所谓十二经脉长短之数也。"}, {"ID": 100, "text": "经脉十二，络脉十五，何始何穷也？"}, {"ID": 101, "text": "然：经脉者，行血气，通阴阳，以荣于身者也。其始从中焦，注手太阴、阳明；阳明注足阳明、太阴；太阴注手少阴、太阳；太阳注足太阳、少阴；少阴注手心主、少阳；少阳注足少阳、厥阴；厥阴复还注手太阴。"}, {"ID": 102, "text": "别络十五，皆因其原，如环无端，转相溉灌，朝于寸口、人迎，以处百病，而决死生也。"}, {"ID": 103, "text": "经曰：明知终始，阴阳定矣，何谓也？"}, {"ID": 104, "text": "然：终始者，脉之纪也。寸口、人迎，阴阳之气通于朝使，如环无端，故曰始也。终者，三阴三阳之脉绝，绝则死。死各有形，故曰终也。"}, {"ID": 105, "text": "二十四难曰：手足三阴三阳气已绝，何以为候？可知其吉凶不？"}, {"ID": 106, "text": "然：足少阴气绝，即骨枯。少阴者，冬脉也，伏行而温于骨髓。故骨髓不温，即肉不著骨；骨肉不相亲，即肉濡而却；肉濡而却，故齿长而枯，发无润泽；者，骨先死。戊日笃，己日死。"}, {"ID": 107, "text": "足太阴气绝，则脉不荣其口唇。口唇者，肌肉之本也。脉不荣，则肌肉不滑泽；肌肉不滑泽，则肉满；肉满，则唇反；唇反，则肉先死。甲日笃，乙日死。"}, {"ID": 108, "text": "足厥阴气绝，即筋缩引卵与舌卷。厥阴者，肝脉也。肝者，筋之合也。筋者，聚于阴器而络于舌本。故脉不荣，则筋缩急；即引卵与舌；故舌卷卵缩，此筋先死。庚日笃，辛日死。筋缩急。"}, {"ID": 109, "text": "手太阴气绝，即皮毛焦。太阴者，肺也，行气温于皮毛者也。气弗荣则皮毛焦，皮毛焦则津液去，津液去即皮节伤，皮节伤则皮枯毛折，毛折者则毛先死。丙日笃，丁日死。"}, {"ID": 110, "text": "手少阴气绝则脉不通，脉不通则血不流，血不流则色泽去，故面黑如梨，此血先死。壬日笃，癸日死。"}, {"ID": 111, "text": "阴气俱绝者，则目眩转目瞑。目瞑者，为失志；失志者，则志先死，死即目瞑也。"}, {"ID": 112, "text": "阳气俱绝者，则阴与阳相离，阴阳相离，则腠理泄，绝汗乃出，大如贯珠，转出不流，即气先死。旦占夕死，夕占旦死。"}]}, {"section": 1, "header": "经络大数", "data": [{"ID": 113, "text": "二十五难曰：有十二经，五藏六府十一耳，其一经者，何等经也？"}, {"ID": 114, "text": "然：一经者，手少阴与心主别脉也。心主与三焦为表里，俱有名而无形，故言经有十二也。"}, {"ID": 115, "text": "二十六难曰：经有十二，络有十五，馀三络者，是何等络也？"}, {"ID": 116, "text": "然：有阳络，有阴络，有脾之大络。阳络者，阳蹻之络也；阴络者，阴蹻之络也。故络有十五焉。"}]}, {"section": 2, "header": "奇经八脉", "data": [{"ID": 117, "text": "二十七难曰：脉有奇经八脉者，不扚于十二经，何谓也？"}, {"ID": 118, "text": "然：有阳维，有阴维，有阳蹻，有阴蹻，有冲，有督，有任，有带之脉。凡此八脉者，皆不拘于经，故曰奇经八脉也。"}, {"ID": 119, "text": "经有十二，络有十五，凡二十七气，相随上下，何独不拘于经也？"}, {"ID": 120, "text": "然：圣人图设沟渠，通利水道，以备不然。天雨降下，沟渠溢满，当此之时，霶霈妄行，圣人不能复图也。此络脉满溢，诸经不能复拘也。"}, {"ID": 121, "text": "二十八难曰：其奇经八脉者，既不拘于十二经，皆何起何继也？"}, {"ID": 122, "text": "然：督脉者，起于下极之俞，并于脊里，上至风府，入于脑。"}, {"ID": 123, "text": "任脉者，起于中极之下，以上毛际，循腹里，上关元，至喉咽。"}, {"ID": 124, "text": "冲脉者，起于气冲，并足阳明之经，夹齐上行，至胸中而散也。"}, {"ID": 125, "text": "带脉者，起于季胁，廻身一周。"}, {"ID": 126, "text": "阳蹻脉者，起于跟中，循外踝上行，入风池。"}, {"ID": 127, "text": "阴蹻脉者，亦起于跟中，循内踝上行，至咽喉，交贯冲脉。"}, {"ID": 128, "text": "阳维、阴维者，维络于身，溢畜不能环流灌溉诸经者也。故阳维起于诸阳会也，阴维起于诸阴交也。"}, {"ID": 129, "text": "比于圣人图设沟渠，沟渠满溢，流于深湖，故圣人不能拘通也。而人脉隆圣，入于八脉而不环周，故十二经亦不能拘之。其受邪气，畜则肿热，砭射之也。"}, {"ID": 130, "text": "二十九难曰：奇经之为病何如？"}, {"ID": 131, "text": "然：阳维维于阳，阴维维于阴，阴阳不能自相维，则怅然失志，溶溶不能自收持。阴蹻为病，阳缓而阴急。阳蹻为病，阴缓而阳急。冲之为病，逆气而里急。督之为病，脊强而厥。任之为病，其内苦结，男子为七疝，女子为瘕聚。带之为病，腹满，腰溶溶若坐水中。阳维为病苦寒热，阴维为病苦心痛。此奇经八脉之为病也。"}]}, {"section": 3, "header": "荣卫三焦", "data": [{"ID": 132, "text": "三十难曰：荣气之行，常与卫气相随不？"}, {"ID": 133, "text": "然：经言人受气于谷。谷入于胃，乃传与五藏六府，五藏六府皆受于气。其清者为荣，浊者为卫，荣行脉中，卫行脉外，荣周不息，五十而复大会。阴阳相贯，如环之无端，故知荣卫相随也。"}, {"ID": 134, "text": "三十一难曰：三焦者，何禀何生？何始何终？其治常在何许？可晓以不？"}, {"ID": 135, "text": "然：三焦者，水谷之道路，气之所终始也。上焦者，在心下，下膈，在胃上口，主内而不出。其治在膻中，玉堂下一寸六分，直两乳间陷者是。中焦者，在胃中脘，不上不下，主腐熟水谷。其治有齐傍。下焦者，当膀胱上口，主分别清浊，主出而不内，以传导也。其治在齐下一寸。故名曰三焦，其府在气街。一本曰冲。"}]}, {"section": 4, "header": "藏府配像", "data": [{"ID": 136, "text": "三十二难曰：五藏俱等，而心肺独在膈上者，何也？"}, {"ID": 137, "text": "然：心者血，肺者气，血为荣，气为卫，相随上下，谓之荣卫，通行经络，营周于外，故令心肺在膈上也。"}, {"ID": 138, "text": "三十三难曰：肝青象木，肺白象金；肝得水而沉，木得水而浮；肺得水而浮，金得水而沉。其意何也？"}, {"ID": 139, "text": "然：肝者，非为纯木也，乙角也，庚之柔。大言阴与阳，小言夫与妇。释其微阳，而吸其微阴之气，其意乐金，又行阴道多，故令肝得水而沉也。肺者，非为纯金也，辛商也，丙之柔。大言阴与阳，小言夫与妇。释其微阴，婚而就火，其意乐火，又行阳道多，故令肺得水而浮也。"}, {"ID": 140, "text": "肺熟而复沉，肝熟而复浮者，何也？故知辛当归庚，乙当归甲也。"}, {"ID": 141, "text": "三十四难曰：五藏各有声、色、臭、味、，可晓知以不？"}, {"ID": 142, "text": "然：《十变》言，肝色青，其臭臊，其味酸，其声呼，其液泣；心色赤，其臭焦，其味苦，其声言，其液汗；脾色黄，其臭香，其味甘，其声歌，其液涎；肺色白，其臭腥，其味辛，其声哭，其液涕；肾色黑，其臭腐，其味咸，其声呻，其液唾。是五藏声、色、臭、味、也。"}, {"ID": 143, "text": "藏有七神，各何所藏耶？"}, {"ID": 144, "text": "然：藏者，人之神气所舍藏也。故肝藏魂，肺藏魄1，心藏神，脾藏意与智，肾藏精与志也。\n1. 魄 : 原作“魂”。据《难经集注》本改。"}, {"ID": 145, "text": "三十五难曰：五藏各有所，府皆相近，而心肺独去大肠、小肠远者，何谓也？"}, {"ID": 146, "text": "经言心荣肺卫，通行阳气，故居有上；大肠、小肠传阴气而下，故居在下。所以相去而远也。"}, {"ID": 147, "text": "又诸府者，皆阳也，清净之处。今大肠、小肠、胃与膀胱，皆受不净，其意何也？"}, {"ID": 148, "text": "然：诸府者，谓是非也。经言：小肠者，受盛之府也；大肠者，传泻行道之府也；胆者，清净之府也；胃者，水谷之府也；膀胱者，津液之府也。一府犹无两名，故知非也。"}, {"ID": 149, "text": "小肠者，心之府；大肠者，肺之府；胃者，脾之府；胆者，肝之府；膀胱者，肾之府。小肠谓赤肠，大肠谓白肠，胆者谓青肠，胃者谓黄肠，膀胱者谓黑肠。下焦所治也。"}, {"ID": 150, "text": "三十六难曰：藏各有一耳，肾独有两者，何也？"}, {"ID": 151, "text": "然：肾两者，非皆肾也。其左者为肾，右者为命门。命门者，诸神精之所舍，原气之所系也。故男子以藏精，女子以系胞，故知肾有一也。"}, {"ID": 152, "text": "三十七难曰：五藏之气，于何发起，通于何许，可晓以不？"}, {"ID": 153, "text": "然：五藏者，当上关于九窍也。故肺气通于鼻，鼻和则知香臭矣；肝气通于目，目和则知白黑矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣。五藏不和，则九窍不通；六府不和，则留结为痈。"}, {"ID": 154, "text": "邪在六府，则阳脉不和；阳脉不和，则气留之；气留之，则阳脉盛矣。邪在五藏，则阴脉不和；阴脉不和，则血留之；血留之，则阴脉盛矣。阴气太盛，则阳气不得相营也，故曰格。阳气太盛，则阴气不得相营也，故曰关。阴阳俱盛，不得相营也，故曰关格。关格者，不得尽其命而死矣。"}, {"ID": 155, "text": "经言气独行于五藏，不营于六府者，何也？"}, {"ID": 156, "text": "然：气之所行也，如水之流，不得息也。故阴脉营于五藏，阳脉营于六府，如环之无端，莫知其纪，终而复始，其不覆溢，人气内温于藏府，外濡于腠理。"}]}, {"section": 5, "header": "藏府度数", "data": [{"ID": 157, "text": "三十八难曰：藏唯有五，府独有六者，何也？"}, {"ID": 158, "text": "然：所以府有六者，谓三焦也。有原气之别焉，主持诸气，有名而无形，其经属手少阳，此外府也，故言府有六焉。"}, {"ID": 159, "text": "三十九难曰：经言府有五，藏有六者，何也？"}, {"ID": 160, "text": "然：六府者，正有五府也。然五藏亦有六藏者，谓肾有两藏也。其左为肾，右为命门。命门者，谓精神之所舍也；男子以藏精，女子以系胞，其气与肾通，故言藏有六也。"}, {"ID": 161, "text": "府有五者，何也？"}, {"ID": 162, "text": "然：五藏各一府，三焦亦是一府，然不属于五藏，故言府有五焉。"}, {"ID": 163, "text": "四十难曰：经言肝主色，心主臭，脾主味，肺主声，肾主液。鼻者，肺之候，而反知香臭；耳者，肾之候，而反闻声，其意何也？"}, {"ID": 164, "text": "然：肺者，西方金也，金生于巳，巳者南方火也，火者心，心主臭，故令鼻知香臭；肾者，北方水也，水生于申，申者西方金，金者肺，肺主声，故令耳闻声。"}, {"ID": 165, "text": "四十一难曰：肝独有两叶，以何应也？"}, {"ID": 166, "text": "然：肝者，东方木也。木者，春也。万物始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。"}, {"ID": 167, "text": "四十二难曰：人肠胃长短，受水谷多少，各几何？"}, {"ID": 168, "text": "然：胃大一尺五寸，径五寸，长二尺六寸，横屈受水谷三斗五升，其中常留谷二斗，水一斗五升。小肠大二寸半，径八分分之少半，长三丈二尺，受谷二斗四升，水六升合合之太半。廻肠大四寸，径一寸半，长二丈一尺，受谷一斗，水七升半。广肠大八寸，径二寸半，长二尺八寸，受谷九升三合八分合之一。故肠胃凡长五丈八尺四寸，合受水谷八斗七升六合八分合之一，此肠胃长短，受水谷之数也。"}, {"ID": 169, "text": "肝重四斤四两，左三叶，右四叶，凡七叶，主藏魂。心重十二两，中有七孔三毛，盛精汁三合，主藏神。脾重二斤三两，扁广三寸，长五寸，有散膏半斤，主裹血，温五藏，主藏意。肺重三两三两，六叶两耳，凡八叶，主藏魂。肾有两枚，重一斤一两，主藏志。"}, {"ID": 170, "text": "胆在肝之短叶间，重三两三铢，盛精汁三合。胃重二斤二两，纡曲屈伸，长二尺六寸，大一尺五寸，径五寸，盛谷二斗，水一斗五升。小肠重二斤十四两，长三丈二尺，广二寸半，径八分分之少半，左廻叠积十六曲，盛谷二斗四升，水六升三合合之太半。大肠重二斤十二两，长二丈一尺，广四寸，径一寸，当齐右廻十六曲，盛谷一斗，水七升半。膀胱重九两二铢，纵广九寸，盛溺九升九合。"}, {"ID": 171, "text": "口广二寸半，唇至齿长九分，齿以后至会厌，深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸。喉咙重十二两，广二寸，长一尺二寸，九节。肛门重十二两，大八寸，径二寸大半，长二尺八寸，受谷九升三合八分合之一。"}, {"ID": 172, "text": "四十三难曰：人不食饮，七日而死者，何也？"}, {"ID": 173, "text": "然：人胃中常有留谷二斗，水一斗五升。故平人日再至圊，一行二升半，日中五升，七日五七三斗五升，而水谷尽矣。故平人不食饮七日而死者，水谷津液俱尽，即死矣。"}, {"ID": 174, "text": "四十四难曰：七冲门何在？"}, {"ID": 175, "text": "然：唇为飞门，齿为户门，会厌为吸门，胃为贲门，太仓下口为幽门，太肠小肠会为阑门，下极为魄门，故曰七冲门也。"}, {"ID": 176, "text": "四十五难曰：经言八会者，何也？"}, {"ID": 177, "text": "然：府会大仓，藏会季胁，筋会阳陵泉，髓会绝骨，血会鬲俞，骨会大抒，脉太渊，气会三焦外一筋直两乳内也。热病在内者，取其会之气穴也。"}, {"ID": 178, "text": "四十六难曰：老人卧而不寐，少壮寐而不寤者，何也？"}, {"ID": 179, "text": "然：经言少壮者，血气盛，肌肉滑，气道通，荣卫之行不失于常，故昼日精，夜不寤。老人血气衰，气肉不滑，荣卫之道涩，故昼日不能精，夜不得寐也，故知老人不得寐也。"}, {"ID": 180, "text": "四十七难曰：人面独能耐寒者，何也？"}, {"ID": 181, "text": "然：人头者，诸阳之会也。诸阴脉皆至颈胸中而还，独诸阳脉皆上至头耳，故令面耐寒也。"}]}, {"section": 6, "header": "虚实邪正", "data": [{"ID": 182, "text": "四十八难曰：人有三虚三实，何谓也？"}, {"ID": 183, "text": "然：有脉之虚实，有病之虚实，有诊之虚实也。脉之虚实者，濡者为虚，紧牢者为实。病之虚实者，出者为虚\n实\n1，入者为实；言者为虚，不言者为实；缓者为虚，急者为实。诊之虚实者，濡者为虚，牢者为实；痒者为虚，痛者为实；外痛内快，为外实内虚；内痛外快，为内实外虚。故曰虚实也。\n1. 实 : 删除。 据《守山阁丛书》本改。"}, {"ID": 184, "text": "四十九难曰：有正经自病，有五邪所伤，何以别之？"}, {"ID": 185, "text": "然：经言忧愁思虑则伤心；形寒饮冷则伤肺；恚怒气逆，上而不下则伤肝；饮食劳倦则伤脾；久坐湿地，强力入水则伤肾。是正经之自病也。"}, {"ID": 186, "text": "何谓五邪？"}, {"ID": 187, "text": "然：有中风，有伤暑，有饮食劳倦，有伤寒，有中湿，此之谓五邪。"}, {"ID": 188, "text": "假令心病，何以知中风得之？"}, {"ID": 189, "text": "然：其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色也。其病身热，胁下满痛，其脉浮大而弦。"}, {"ID": 190, "text": "何以知伤暑得之？"}, {"ID": 191, "text": "然：当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭。故知心病伤暑得之也，当恶臭。其病身热而烦，心痛，其脉浮大而散。"}, {"ID": 192, "text": "何以知饮食劳倦得之？"}, {"ID": 193, "text": "然：当喜苦味也。虚为不欲食，实为欲食。何以言之？脾主味，入肝为酸，入心为苦，入肺为辛，入肾为咸，自入为甘。故知脾邪入心，为喜苦味也。其病身热而体重嗜卧，四肢不收，其脉浮大而缓。"}, {"ID": 194, "text": "何以知伤寒得之？"}, {"ID": 195, "text": "然：当谵言妄语。何以言之？肺主声，入肝为呼，入心为言，入脾为歌，入肾为呻，自入为哭，故知肺邪入心为谵言妄语也。其病身热，洒洒恶寒，甚则喘咳，其脉浮大而涩。"}, {"ID": 196, "text": "何以知中湿得之？"}, {"ID": 197, "text": "然：当喜汗出不可止。何以言之？肾主湿，入肝为泣，入心为汗，入脾为液，入肺为涕，自入为唾。故知肾邪入心，为汗出不可止也。其病身热而小腹痛，足胫寒而逆，其脉沉濡而大。此五邪之法也。"}, {"ID": 198, "text": "五十难曰：病有虚邪，有实邪，有贼邪，有微邪，有正邪，何以别之？"}, {"ID": 199, "text": "然：从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。"}, {"ID": 200, "text": "五十一难曰：病有欲得温者，有欲得寒者，有欲得见人者，有不欲得见人者，而各不同，病在何藏府也？"}, {"ID": 201, "text": "然：病欲得寒，而欲见人者，病在府也；病欲得温，而不欲得见人者，病在藏也。何以言之？府者阳也，阳病欲得寒，又欲见人；藏者阴也，阴病欲得温，又欲闭户独处，恶闻人声，故以别知藏府之病也。"}, {"ID": 202, "text": "五十二难曰：府藏发病，根本等不？"}, {"ID": 203, "text": "然：不等也。"}, {"ID": 204, "text": "其不等奈何？"}, {"ID": 205, "text": "然：藏病者，止而不移，其病不离其处；府病者，彷佛贲向，上下行流，居处无常。故以此知藏府根本不同也。"}]}, {"section": 7, "header": "藏府传病", "data": [{"ID": 206, "text": "五十三难曰：经言七传者死，间藏者生，何谓也？"}, {"ID": 207, "text": "然：七传者，传其所胜也。间藏者，传其子也。何以言之？假令心病传肺，肺传肝，肝传脾，脾传肾，肾传心，一藏不再伤，故言七传者死也。间藏者，传其所生也。假令心病传脾，脾传肺，肺传肾，肾传肝，肝传心，是母子相传，竟而复始，如环之无端，故言生也。"}, {"ID": 208, "text": "五十四难曰：藏病难治，府病易治，何谓也？"}, {"ID": 209, "text": "然：藏病所以难治者，传其所胜也；府病易治者，传其子也。与七传间藏同法也。"}]}, {"section": 8, "header": "藏府积聚", "data": [{"ID": 210, "text": "五十五难曰：病有积、有聚，何以别之？"}, {"ID": 211, "text": "然：积者，阴气也；聚者，阳气也，故阴沉而伏，阳浮而动。气之所积名曰积，气之所聚名曰聚。故积者，五藏所生；聚者，六府所成也。积者，阴气也，其始发有常处，其痛不离其部，上下有所终始，左右有所穷处；聚者，阳气也，其始发无根本，上下无所留止，其痛无常处，谓之聚。故以是别知积聚也。"}, {"ID": 212, "text": "五十六难曰：五藏之积，各有名乎？以何月何日得之？"}, {"ID": 213, "text": "然：肝之积名曰肥气，在左胁下，如覆杯，有头足。久不愈，令人发咳逆，痎疟，连岁不已。以季夏戊己日得之。何以言之？肺病传于肝，肝当传脾，脾季夏适王，王者不受邪，肝复欲还肺，肺不肯受，故留结为积。故知肥气以季夏戊己日得之。"}, {"ID": 214, "text": "心之积名曰伏梁，起齐上，大如臂，上至心下。久不愈，令人病烦心，以秋庚辛日得之。何以言之？肾病传心，心当传肺，肺以秋适王，王者不受邪，心复欲还肾，肾不肯受，故留结为积。故知伏梁以秋庚辛日得之。"}, {"ID": 215, "text": "脾之积名曰痞气，在胃脘，覆大如盘。久不愈，令人四肢不收，发黄疸，饮食不为肌肤。以冬壬癸日得之。何以言之？肝病传脾，脾当传肾，肾以冬适王，王者不受邪，脾复欲还肝，肝不肯受，故留结为积。故知痞气以冬壬癸日得之。"}, {"ID": 216, "text": "肺之积名曰息贲，在右胁下，覆大如杯。久不已，令人洒淅寒热，喘咳，发肺壅。以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积。故知息贲以春甲乙日得之。"}, {"ID": 217, "text": "肾之积名曰贲豚，发于少腹，上至心下，若豚状，或上或下无时，久不已，令人喘逆，骨痿少气，以夏丙丁日得之。何以言之？脾病传肾，肾当传心，心以夏适王，王者不受邪，肾复欲还脾，脾不肯受，故留结为积。故知贲豚以夏丙丁日得之。此是五积之要法也。"}]}, {"section": 9, "header": "泄伤寒", "data": [{"ID": 218, "text": "五十七难曰：泄凡有几？皆有名不？"}, {"ID": 219, "text": "然：泄凡有五，其名不同。有胃泄，有脾泄，有大肠泄，有小肠泄，有大瘕泄，名曰后重。胃泄者，饮食不化，色黄。脾泄者，腹胀满，泄注，食即呕吐逆。大肠泄者，食已窘迫，大便色白，肠鸣切痛。小肠泄者，溲而便脓血，少腹痛。大瘕泄者，里急后重，数至圊而不能便，茎中痛。此五泄之法也。"}, {"ID": 220, "text": "五十八难曰：伤寒有几？其脉有变不？"}, {"ID": 221, "text": "然：伤寒有五，有中风，有伤寒，有湿温，有热病，有温病，其所苦各不同。中风之脉，阳浮而滑，阴濡而弱；湿温之脉，阳濡而弱，阴小而急；伤寒之脉，阴阳俱盛而紧涩；热病之脉，阴阳俱浮，浮之滑，沉之散涩；温病之脉，行在诸经，不知何经之动也，各随其经所在而取之。"}, {"ID": 222, "text": "肠寒有汗出而愈，下之而死者；有汗出而死，下之而愈者，何也？"}, {"ID": 223, "text": "然：阳虚阴盛，汗出而愈，下之即死；阳盛阴虚，汗出而死，下之而愈。"}, {"ID": 224, "text": "寒热之病，候之如何也？"}, {"ID": 225, "text": "然：皮寒热者，皮不可近席，毛发焦，鼻槀，不得汗；肌寒热者，皮肤痛，唇舌槀，无汗；骨寒热者，病无所安，汗注不休，齿本槀痛。"}, {"ID": 226, "text": "五十九难曰：狂癫之病，何以别之？"}, {"ID": 227, "text": "然：狂之始发，少卧而不饥，自高贤也，自辨智也，自贵倨也，妄笑好歌乐，妄行不休是也。癫疾始发，意不乐，直视僵仆。其脉三部阴阳俱盛是也。"}, {"ID": 228, "text": "六十难曰：头心之病，有厥痛，有真痛，何谓也？"}, {"ID": 229, "text": "然：手三阳之脉，受风寒，伏留而不去者，则名厥头痛；入连在脑者，名真头痛。其五藏气相干，名厥心痛；其痛甚，但在心，手足青者，即名真心痛。其真心痛者，旦发夕死，夕发旦死。"}]}, {"section": 10, "header": "神圣工巧", "data": [{"ID": 230, "text": "六十一难曰：经言望而知之谓之神，闻而知之谓之圣，问而知之谓之工，切脉而知之谓之巧，何谓也？"}, {"ID": 231, "text": "然：望而知之者，望见其五色，以知其病。闻而知之者，闻其五音，以别其病。问而知之者，闻其所欲五味，以知其病所起所在也。切脉而知之者，诊其寸口，视其虚实，以知其病，病在何藏府也。经言以外知之曰圣，以内知之曰神，此之谓也。"}]}, {"section": 11, "header": "藏府井俞", "data": [{"ID": 232, "text": "六十二难曰：藏井荥有五，府独有六者，何谓也？"}, {"ID": 233, "text": "然：府者，阳也。三焦行于诸阳，故置一俞，名曰原。府有六者，亦与三焦共一气也。"}, {"ID": 234, "text": "六十三难曰：《十变》言，五藏六府荥合，皆以井为始者，何也？"}, {"ID": 235, "text": "然：井者，东方春也，万物之始生。诸蚑行喘息，蜎飞蠕动，当生之物，莫不以春而生。故岁数始于春，日数始于甲，故以井为始也。"}, {"ID": 236, "text": "六十四难曰：《十变》又言，阴井木，阳井金；阴荥火，阳荥水；阴俞土，阳俞木；阴经金，阳经火；阴合水，阳合土。阴阳皆不同，其意何也？"}, {"ID": 237, "text": "然：是刚柔之事也。阴井乙木，阳井庚金。阳井庚，庚者，乙之刚也；阴井乙，乙者，庚之柔也。乙为木，故言阴井木也；庚为金，故言阳井金也。馀皆仿此。"}, {"ID": 238, "text": "六十五难曰：经言所出为井，所入为合，其法奈何？"}, {"ID": 239, "text": "然：所出为井，井者，东方春也，万物之始生，故言所出为井也。所入为合，合者，北方冬也，阳气入藏，故言所入为合也。"}, {"ID": 240, "text": "六十六难曰：经言肺之原出于太渊，心之原出于太陵，肝之原出于太冲，脾之原出于太白，肾之原出于太溪，少阴之原出于兑骨，胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。十二经皆以俞为原者，何也？"}, {"ID": 241, "text": "然：五藏俞者，三焦之所行，气之所留止也。"}, {"ID": 242, "text": "焦所行之俞为原者，何也？"}, {"ID": 243, "text": "然：脐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五藏六府。原者，三焦之尊号也，故所止辄为原。五藏六府之有病者，取其原也。"}, {"ID": 244, "text": "六十七难曰：五藏募皆左阴，而俞在阳者，何谓也？"}, {"ID": 245, "text": "然：阴病行阳，阳病行阴，故令募在阴，俞在阳。"}, {"ID": 246, "text": "六十八难曰：五藏六府，各有井荥俞经合，皆何所主？"}, {"ID": 247, "text": "然：经言所出为井，所流为荥，所注为俞，所行为经，所入为合。井主心下满，荥主身热，俞主体重节痛，经主喘咳寒热，合主逆气而泄。此五藏六府其井荥俞经合所主病也。"}]}, {"section": 12, "header": "用针补泻", "data": [{"ID": 248, "text": "六十九难曰：经言虚者补之，实者泻之，不实不虚，以经取之，何谓也？"}, {"ID": 249, "text": "然：虚者补其母，实者泻其子，当先补之，然后泻之。不实不虚，以经取之者，是正经自生病，不中他邪也，当自取其经，故言以经取之。"}, {"ID": 250, "text": "七十难曰：经言春夏刺浅，秋冬刺深者，何谓也？"}, {"ID": 251, "text": "然：春夏者，阳气在上，人气亦在上，故当浅取之；秋冬者，阳气在下，人气亦在下，故当深取之。"}, {"ID": 252, "text": "春夏各致一阴，秋冬各致一阳者，何谓也？"}, {"ID": 253, "text": "然：春夏温，必致一阴者，初下针，沉之至肾肝之部，得气，引持之阴也；秋冬寒，必致一阳者，初内针，浅而浮之至心肺之部，得气，推内之阳也。是谓春夏必致一阴，秋冬必致一阳。"}, {"ID": 254, "text": "七十一难曰：经言刺荣无伤卫，刺卫无伤荣，何谓也？"}, {"ID": 255, "text": "然：针阳者，卧针而刺之；刺阴者，先以左手摄按所针荣俞之处，气散乃内针。是谓刺荣无伤卫，刺卫无伤荣也。"}, {"ID": 256, "text": "七十二难曰：经言能知迎随之气，可令调之；调气之方，必在阴阳，何谓也？"}, {"ID": 257, "text": "然：所谓迎随者，知荣卫之流行，经脉之往来也。随其逆顺而取之，故曰迎随。调气之方，必在阴阳者，知其内外表里，随其阴阳而调之，故曰调气之方，必在阴阳。"}, {"ID": 258, "text": "七十三难曰：诸井者，肌肉浅薄，气少，不足使也，刺之奈何？"}, {"ID": 259, "text": "然：诸井者，木也；荥者，火也。火者，木之子，当刺井者，以荥泻之。故经言补者不可以为泻，泻者不可以为补，此之谓也。"}, {"ID": 260, "text": "七十四难曰：经言春刺井，夏刺荥，季夏刺俞，秋刺经，冬刺合者，何谓也？"}, {"ID": 261, "text": "然：春刺井者，邪在肝；夏刺荥者，邪在心；季夏刺俞者，邪在脾；秋刺经者，邪在肺；冬刺合者，邪在肾。"}, {"ID": 262, "text": "其肝、心、脾、肺、肾而系于春、夏、秋、冬者，何也？"}, {"ID": 263, "text": "然：五藏一病，辄有五也。假令肝病，色青者肝也，臊臭者肝也，喜酸者肝也，喜呼者肝也，喜泣者肝也。其病众多，不可尽言也。四时有数，而并系于春夏秋冬者也。针之要妙，在于秋毫者。"}, {"ID": 264, "text": "七十五难曰：经言东方实，西方虚，泻南方，补北方，何谓也？"}, {"ID": 265, "text": "然：金木水火土，当更相平。东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方肝也，则知肝实；西方肺也，则知肺虚。泻南方火，补北方水。南方火，火者，木之子也；北方水，水者，木之母也。水胜火，子能令母实，母能令子虚，故泻火补水，欲令金不得平木也。经曰：不能治其虚，何问其馀。此之谓也。"}, {"ID": 266, "text": "七十六难曰：何谓补泻？当补之时，何所取气？当泻之时，何所置气？"}, {"ID": 267, "text": "然：当补之时，从卫取气；当泻之时，从荣置气。其阳气不足，阴气有馀，当先补其阳，而后泻其阴；阴气不足，阳气有馀，当先补其阴，而后泻其阳。荣卫通行，此其要也。"}, {"ID": 268, "text": "七十七难曰：经言上工治未病，中工治已病者，何谓也？"}, {"ID": 269, "text": "然：所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。中工治已病者，见肝之病，不晓相传，但一心治肝，故曰治已病也。"}, {"ID": 270, "text": "七十八难曰：针有补泻，何谓也？"}, {"ID": 271, "text": "然：补泻之法，非必呼吸出内针也。"}, {"ID": 272, "text": "然：知为针者，信其左；不知为针者，信其右。当刺之时，必先以左手厌按所针荥俞之处，弹而努之，爪而下之，其气之来，如动脉之状，顺针而刺之。得气因推而内之，是谓补；动而伸之，是谓泻。不得气，乃与男外女内；不得气，是谓十死不治也。"}, {"ID": 273, "text": "七十九难曰：经言迎而夺之，安得无虚？随而济之，安得无实？虚之与实，若得若失；实之与虚，若有若无，何谓也？"}, {"ID": 274, "text": "然：迎而夺之者，泻其子也；随而济之者，补其母也。假令心病，泻手心主俞，是谓迎而夺之者也。补手心主井，是谓随而济之者也。所谓实之与虚者，牢濡之意也。气来实者为得，濡虚者为失，故曰若得若失也。"}, {"ID": 275, "text": "八十难曰：经言有见如入，有见如出者，何谓也？"}, {"ID": 276, "text": "然：所谓有见如入者，谓左手见气来至，乃内针；针入见气尽，乃出针。是谓有见如入，有见如出也。"}, {"ID": 277, "text": "八十一难曰：经言无实实虚虚，损不足而益有馀，是寸口脉耶？将病自有虚实耶？其损益柰何？"}, {"ID": 278, "text": "然：是病，非谓寸口脉也。谓病自有实虚也。假令肝实而肺虚，肝者木也，肺者金也，金木当更相平，当知金平木。假令肺实而肝虚，微少气，用针不泻其肝，而反重实其肺，故曰实实虚虚，损不足而益有馀，此者中工之所害也。"}]}], "bookname": "难经", "writer": null, "type": "医学", "age": "[汉 (公元前206年 - 220年)]"}