{"alldata": [{"section": 0, "header": "一宇●二柱", "data": [{"ID": 0, "text": "关尹子曰：“若椀若盂，若瓶若壼，若瓮若盎，皆能建天地；兆龟，数蓍，破瓦，文石，皆能告吉凶。是知天地万物成理，一物包焉。物物皆包之，各不相借。以我之精，合彼之精，两精相搏，而神应之。一雌一雄，卵生；一牡一牝，胎生。形者、彼之精，理者、彼之神。爱者、我之精，观者、我之神。爱为水，观为火。爱执而观，因之为水。观存而爱，摄之为金。先想乎一元之气，具乎一物，执爱之以合彼之形，冥观之以合彼之理，则象存焉。"}, {"ID": 1, "text": "“一运之象，周乎太空。自中而升为天，自中而降为地。无有升而不降；无有降而不升。升者为火，降者为水。欲升而不能升者为木，欲降而不能降者为金。"}, {"ID": 2, "text": "“木之为物，钻之得火，绞之得水。金之为物，击之得火，熔之得水。金木者、水火之交也，水为精为天，火为神为地，木为魂为人，金为魄为物。运而不已者为时，包而有在者为方。惟土终始之，有解之者，有示之者。”"}, {"ID": 3, "text": "关尹子曰：“天下之人，盖不可以亿兆计，人人之梦各异，夜夜之梦各异。有天、有地，有人、有物，皆思成之；盖不可以尘计。安知今之天地，非有思者乎？”"}, {"ID": 4, "text": "关尹子曰：“心应枣，肝应榆，我通天地。将阴梦水，将晴梦火，天地通我。我与天地，似契似离，纯纯各归。”"}, {"ID": 5, "text": "关尹子曰：“天地虽大，有色、有形，有数、有方。吾有非色、非形，非数、非方，而天天地地者存。”"}, {"ID": 6, "text": "关尹子曰：“死胎中者，死卵1中者，亦人亦物，天地虽大，彼固不知。计天地者，皆我区识。譬如手不触刃，刃不伤人。”\n1. 卵 : 原作“卯”。据《正统道藏》本、《墨海金壶》本改。"}, {"ID": 7, "text": "关尹子曰：“梦中、鉴中、水中，皆有天地存焉。欲去梦天地者，寝不寐；欲去鉴天地者，神不照；欲去水天地者，盎不汲。彼之有无，在此，不在彼。是以圣人不去天地，去识。”"}, {"ID": 8, "text": "关尹子曰：“天非自天，有为天者；地非自地，有为地者。譬如屋宇舟车，待人而成，彼不自成。知彼有待，知此无待。上不见天，下不见地；内不见我，外不见人。”"}, {"ID": 9, "text": "关尹子曰：“有时者气；彼非气者，未尝有昼夜。有方者形；彼非形者，未尝有南北。何谓非气？气之所自生者。如摇箑得风，彼未摇时，非风之气；彼已摇时，即名为气。何谓非形？形之所自生者。如钻木得火，彼未钻时，非火之形；彼已钻时，即名为形。”"}, {"ID": 10, "text": "关尹子曰：“寒暑温凉之变，如瓦石之类，置之火即热，置之水即寒；呵之即温，吸之即凉，特因外物，有去有来，而彼瓦石实无去来。譬如水中之影，有去有来，所谓水者，实无去来。”"}, {"ID": 11, "text": "关尹子曰：“衣摇空得风，气呵物得水，水注水即鸣，石击石即光。知此说者，风、雨、雷、电，皆可为之。盖风、雨、雷、电皆缘气而生，而气缘心生，犹如内想大火，久之觉热；内想大1水，久之觉寒。知此说者，天地之德，皆可同之。”\n1. 大 : 原作“火”。据《正统道藏》本、《墨海金壶》本改。"}, {"ID": 12, "text": "关尹子曰：“五云之变，可以卜当年之丰歉；八风之朝，可以卜当时之吉凶。是知休咎灾祥，一气之运耳。浑人我，同天地，而彼私智，认而已之。”"}, {"ID": 13, "text": "关尹子曰：“天地寓，万物寓，我寓，道寓。苟离于1寓，道亦不立。”\n1. 于 : 原作“干”。据《正统道藏》本、《墨海金壶》本改。"}]}, {"section": 1, "header": "一宇●三极", "data": [{"ID": 14, "text": "关尹子曰：“圣人之治天下：不我贤愚，故因人之贤而贤之，因人之愚而愚之；不我是非，故因事之是而是之，因事之非而非之。知古今之大同，故或先古，或先今；知内外之大同，故或先内，或先外。天下之物，无得以累之，故本之以谦；天下之物，无得以外之，故含之以虚；天下之物，无得以难之，故行之以易；天下之物，无得以窒之，故变之以权。以此中天下，可以制礼；以此和天下，可以作乐；以此公天下，可以理财；以此周天下，可以御侮；以此因天下，可以立法；以此观天下，可以制器。圣人不以一己治天下，而以天下治天下。天下归功于圣人，圣人任功于天下。所以尧、舜、禹、汤之治天下，天下皆曰自然。”"}, {"ID": 15, "text": "关尹子曰：“天无不覆，有生有杀，而天无爱恶。日无不照，有妍有丑，而日无厚薄。”"}, {"ID": 16, "text": "关尹子曰：“圣人之道，天命，非圣人能自道。圣人之德，时苻，非圣人能自德。圣人之事，人为，非圣人能自事。是以圣人不有道，不有德，不有事。”"}, {"ID": 17, "text": "关尹子曰：“圣人知我无我，故同之以仁；知事无我，故权之以义；知心无我，故戒之以礼；知识无我，故照之以智。知言无我，故守之以信。”"}, {"ID": 18, "text": "关尹子曰：“圣人之道，或以仁为仁，或以义为仁，或以礼、以智、以信为仁。仁、义、礼、智、信，各兼五者；圣人一之不胶，天下名之不得。”"}, {"ID": 19, "text": "关尹子曰：“勿以行观圣人，道无迹；勿以言观圣人，道无言；勿以能观圣人，道无为；勿以貌观圣人，道无形。”"}, {"ID": 20, "text": "关尹子曰：“行虽至卓，不离高下；言虽至公，不离是非；能虽至神，不离巧拙；貌虽至殊，不离妍丑。圣人假此，以示天下。天下冥此，乃见圣人。”"}, {"ID": 21, "text": "关尹子曰：“圣人师蜂，立君臣；师蜘蛛，立网罟；师拱鼠，制礼；师战蚁，置兵。众人师贤人，贤人师圣人，圣人师万物。惟圣人同物，所以无我。”"}, {"ID": 22, "text": "关尹子曰：“圣人曰道。观天地人物皆吾道：倡和之，始终之，青黄之，卵翼之；不爱道，不弃物；不尊君子，不贱小人。贤人曰物。物物不同，旦旦去之，旦旦与之；短之，长之，直之，方之，是为物易也。殊不知圣人鄙杂厕，别分居，所以为人，不以此为己。”"}, {"ID": 23, "text": "关尹子曰：“圣人之于众人，饮食衣服同也，屋室舟车同也，富贵贫贱同也。众人每同圣人，圣人每同众人。彼仰其高、侈其大者，其然乎？其不然乎？”"}, {"ID": 24, "text": "关尹子曰：“鱼欲异群鱼，舍水跃岸即死；虎欲异群虎，舍山入市即擒。圣人不异众人，特物不能拘尔。”"}, {"ID": 25, "text": "关尹子曰：“道无作。以道应世者，是事非道。道无方。以道寓物者，是物非道。圣人竟不能出道以示人。”"}, {"ID": 26, "text": "关尹子曰：“如钟钟然，如钟鼓然，圣人之言则然。如车车然，如车舟然，圣人之行则然。惟莫能名，所以退天下之言；惟莫能知，所以夺天下之智。”"}, {"ID": 27, "text": "关尹子曰：“蝍蛆食蛇，蛇食哇，哇食蝍蛆，互相食也。圣人之言亦然，言有无之弊，又言非有非无之弊，又言去非有非无之弊；言之如引锯然。惟善圣者，不留一言。”"}, {"ID": 28, "text": "关尹子曰：“若龙、若蛟。若蛇、若龟、若鱼、若蛤，龙皆能之，蛟、蛟而已，不能为龙，亦不能为蛇、为龟、为鱼、为蛤。圣人龙之，贤人蛟之。”"}, {"ID": 29, "text": "关尹子曰：“在己无居，形物自著；其动若水，其静若镜，其应若响。芒乎若亡，寂乎若清。同焉者和，得焉者失。未尝先人而尝随人。”"}, {"ID": 30, "text": "关尹子曰：“浑乎洋乎！游太初乎！时金已，时玉已；时粪已，时土已。时翔物，时逐物，时山物，时渊物。端乎权乎！狂乎愚乎！”"}, {"ID": 31, "text": "关尹子曰：“人之善琴者，有悲心，则声凄凄然；有思心，则声迟迟然；有怨心，则心回回然；有慕心，则声裴裴然。所以悲、思、怨、慕者，非手，非竹，非丝，非桐；得之心，苻之手；得之手，苻之物。人之有道者，莫不中道。”"}, {"ID": 32, "text": "关尹子曰：“圣人以有言、有为、有思者，所以同乎人；未尝言、未尝为、未尝思者，所以异乎人。”"}, {"ID": 33, "text": "关尹子曰：“利害心愈明，则亲不睦；贤愚心愈明，则友不交；是非心愈明，则事不成；好丑心愈明，则物不契；是以圣人浑之。”"}, {"ID": 34, "text": "关尹子曰：“世之愚拙者，妄援圣人之愚拙自解，殊不知圣人时愚、时明，时拙、时巧。”"}, {"ID": 35, "text": "关尹子曰：“以圣师圣者，贤人；以贤师圣者，圣人。盖以圣师圣者，徇迹而忘道。以贤师圣者，反迹而合道。”"}, {"ID": 36, "text": "关尹子曰：“贤人趋上而不见下，众人趋下而不见上。圣人通乎上下，惟其宜之；岂曰离贤人、众人，别有圣人哉。”"}, {"ID": 37, "text": "关尹子曰：“天下之理：夫者倡，妇者随；牡者驰，牝者逐；雄者鸣，雌者应。是以圣人制言行，而贤人拘之。”"}, {"ID": 38, "text": "关尹子曰：“圣人道虽虎变，事则鳖行；道虽丝纷，事则棊布。”"}, {"ID": 39, "text": "关尹子曰：“所谓圣人之道者，胡然孑孑尔，胡然彻彻尔，胡然唐唐尔，胡然臧臧尔。惟其能偏偶万物，而无一物能偶之，故能贵万物。”"}, {"ID": 40, "text": "关尹子曰：“云之卷舒，禽之飞翔，皆在虚空中，所以变化不穷。圣人之道则然。”"}]}, {"section": 2, "header": "一宇●四符", "data": [{"ID": 41, "text": "关尹子曰：“水可析可合，精、无人也。火因膏因薪、神、无我也。故耳蔽前后皆可闻，无人；智崇、无人；一奇、无人；冬凋秋物，无人；黑不可变，无人；北寿，无人；皆精。舌即齿牙，成言，无我；礼卑，无我；二偶，无我；夏因春物，无我；赤可变，无我；南夭，无我；皆神。以精无我，故米去壳，则精存；以神无我，故鬼凭物，则神见。全精者、忘是非，忘得失；在此者非彼。抱神者，时晦明，时强弱；在彼者非此。”"}, {"ID": 42, "text": "关尹子曰：“精、神，水、火也，五行互生灭之，其来无首，其往无尾。则吾之精，一滴无存亡尔；吾之神，一欻无起灭尔。惟无我无人，无首无尾，所以与天地冥。”"}, {"ID": 43, "text": "关尹子曰：“精者水，魄者金，神者火，魂者木。精主水，魄主金，金生水，故精者、魄藏之。神主火，魄主木，木生火，故神者、魂藏之。惟火之为物，能熔金而销之，能燔木而烧之；所以冥魂魄。惟精在天为寒，在地为水，在人为精；神在天为热，在地为火，在人为神；魄在天为燥，在地为金，在人为魄；魂在天为风，在地为木，在人为魂。惟以我之精，合天地万物之精，譬如万水可合为一水；以我之神，合天地万物之神，譬如万火，可合为一火；以我之魄，合天地万物之魄，譬如金之为物，可合异金而熔之为一金；以我之魂，合天地万物之魂，譬如木之为物，可接异木而生之为一木，则天地万物，皆吾精、吾神、吾魄、吾魂。何者死？何者生？”"}, {"ID": 44, "text": "关尹子曰：“五行之运：因精有魂，因魂有神，因神有意，因意有魄，因魄有精。五行回环不已，所以我之伪心流转造化，几亿万岁，未有穷极。然核芽相生，不知其几万株；天地虽大，不能芽空中之核。雌卵相生，不知其几万禽；阴阳虽妙，不能卵无雄之雌。惟其来干我者，皆摄之以一息，则变物为我；无物非我。所谓五行者，孰能变之？”"}, {"ID": 45, "text": "关尹子曰：“众人以魄摄魂者，金有馀则木不足也。圣人以魂运魄者，木有馀则金不足也。盖魄之藏，魂俱之；魂之游，魄因之。魂昼寓目，魄夜舍肝。寓目能见，舍肝能梦。见者魂，无分别析之者。分别析之，曰天地者，魂狃习也。梦者魄，无分别析之者，分别析之，曰彼我者，魄狃习也。土生金，故意生魄。神之所动，不名神，名意；意之所动，不名意，名魄。惟圣人知我无我，知物无物，皆因思虑计之而有。是以万物之来，我皆对之以性，而不对之以心。性者、心未萌也，无心，则无意矣；盖无火则无土，无意则无魄矣。盖无土则无金，一者不存，五者皆废。既能浑天地万物以为魂，斯能浑天地万物以为魄。凡造化所妙，皆吾魂；凡造化所有，皆吾魄，则无有一物可役我者。”"}, {"ID": 46, "text": "关尹子曰：“鬼云为魂，鬼白为魄，于文则然。鬼者、人死所变，云者、风，风者、木；白者、气，气、者金。风散，故轻清；轻清者上天。金坚，故重浊；重浊者入地。轻清者，魄从魂升；重浊者，魂从魄降。有以仁升者，为木星佐；有以义升者，为金星佐；有以礼升者，为火星佐；有以智升者，为水星佐；有以信升者，为土星佐。有以不仁沉者，木贼之；不义沉者，金贼之；不礼沉者，火贼之；不智沉者，水贼之；不信沉者，土贼之。"}, {"ID": 47, "text": "“魂魄半之，则在人间。升魂为贵，降魄为贱；灵魂为贤，厉魂为愚；轻魂为明，重魄为暗，扬魂为羽，钝魄为毛；明魂为神，幽魄为鬼；其形其居，其识其好，皆以五行契之。惟五行之数参差不一，所以万物之多，盈天地间犹未已也。以五事归五行，以五行作五虫，可胜言哉！譬犹兆龟数蓍，至诚自契，五行应之。诚苟不至，兆之数之，无一应者。圣人假物以游世，五行不得不对。”"}, {"ID": 48, "text": "关尹子曰：“五者具有魂。魂者识，目者精，色者神，见之者为魂。耳、目、口、鼻、心之类。在此生者，爱为精，为彼生父本；观为神，为彼生母本。爱观虽异，识生。彼生生本，在彼生者，一为父，故受气于父，气为水；二为母，故受血于母，血为火。有父有母，彼生生矣。惟其爱之无识，如锁之交；观之无识，如灯之照。吾识不萌，吾生何有？”"}, {"ID": 49, "text": "关尹子曰：“如桴扣鼓。鼓之形者，我之有也；鼓之声者，我之感也。桴已往矣，馀声尚在，终亦不存而已矣。鼓之形，如我之精；鼓之声，如我之神；其馀声者，犹之魂魄。知夫倏往倏来，则五行之气，我何有焉？”"}, {"ID": 50, "text": "关尹子曰：“夫菓之有核，必待水、火、土三者具矣，然后相生不穷。三者不具，如大旱、大潦、大块，皆不足以生物。夫精、水，神、火，意、土，三者、本不交，惟人以根合之，故能于其中横见有事；犹如术呪者。能于至无中见多有事。”"}, {"ID": 51, "text": "关尹子曰：“魂者、木也，木根于冬、水，而华于夏、火。故人之魂藏于夜、精，而见于昼、神。合乎精，故所见我独；盖精未尝有人。合乎神，故所见人同；盖神未尝有我。”"}, {"ID": 52, "text": "关尹子曰：“知夫此身如梦中身随情所见者，可以飞神作我而游太清。知夫此物如梦中物随情所见者，可以凝精作物而驾八荒。是道也，能见精神而久生，能忘精神而超生。吸气以养精，如金生水；吸风以养神，如木生火；所以假外以延精神。漱水以养精，精之所以不穷；摩火以养神，神之所以不穷。所以假内以延精神。若夫忘精神而超生者，吾尝言之矣。”"}, {"ID": 53, "text": "关尹子曰：“蜣蜋转丸，丸成而精思之，而有蝡白者存丸中，俄去壳而蝉。彼蜣不思，彼蝡奚白？”"}, {"ID": 54, "text": "关尹子曰：“庖人羹蟹，遗一足几上，蟹已羹，而遗足尚动。是生死者，一气聚散尔。不生不死，而人横计曰生死。”"}, {"ID": 55, "text": "关尹子曰：“人勤于礼者，神不外驰；可以集神。人勤于智者，精不外移；可以摄精。仁则阳而明，可以轻魂；义则阴而冥，可以御魄。”"}, {"ID": 56, "text": "关尹子曰：“有死立者，有死坐者，有死卧者，有死病者，有死药者。等死，无甲乙之殊。若知道之士，不见生，故不见死。”"}, {"ID": 57, "text": "关尹子曰：“人之厌生死、超生死者，皆是大患也。譬如化人，若有厌生死心、超生死心，止名为妖，不名为道。”"}, {"ID": 58, "text": "关尹子曰：“计生死者，或曰死已、有；或曰死已、无；或曰死已、亦有亦无；或曰死已、不有不无；或曰当幸者；或曰当惧者；或曰当任者；或曰当超者。愈变识情，驰鹜不已。殊不知我之生死，如马之手，如牛之翼，本无有，复无无。譬如水火，虽犯水火，不能烧之，不能溺之。”"}]}, {"section": 3, "header": "一宇●五鉴", "data": [{"ID": 59, "text": "关尹子曰：“心蔽吉凶者，灵鬼摄之；心蔽男女者，淫鬼摄之；心蔽幽忧者，沉鬼摄之；心蔽放逸者，狂鬼摄之；心蔽盟诅者，奇鬼摄之；心蔽药饵者，物鬼摄之。如是之鬼，或以阴为身，或以幽为身；或以风为身，或以气为身；或以土偶为身，或以彩画为身；或以老畜为身；或以败器为身。彼以其精，此以其精，两精相搏，则神应之。为鬼所摄者，或解奇事，或解异事，或解瑞事。其人傲然，不曰鬼于躬，惟曰道于躬；久之，或死木，或死金，或死绳，或死井。惟圣人能神神而不神于神，役万物而执其机。可以会之，可以散之，可以御之；日应万物，其心寂然。”"}, {"ID": 60, "text": "关尹子曰：“无一心：五识并驰，心不可一；无虚心，五行皆具，心不可虚；无静心：万化密移，心不可静。借能一则二偶之，借能虚则实满之，借能静则动摇之。惟圣人能敛万有于一息，无有一物可役吾之明彻，散一息于万有，无有一物可间吾之云为。”"}, {"ID": 61, "text": "关尹子曰：“火千年，俄可灭；识千年，俄可去。”"}, {"ID": 62, "text": "关尹子曰：“流者、舟也，所以流之者，是水、非舟。运者、车也，所以运之者，是牛、非车。思者、心也，所以思之者，是意、非心，不知所以然而然。惟不知所以然而然，故其来无从，其往无在。其来无从，其往无在，故能与天地本原，不古不今。”"}, {"ID": 63, "text": "关尹子曰：“知心无物，则知物无物；知物无物，则知道无物。知道无物，故不尊卓绝之行，不惊微妙之言。”"}, {"ID": 64, "text": "关尹子曰：“物我交，心生；两木摩，火生。不可谓之在我，不可谓之在彼；不可谓之非我，不可谓之非彼；执而彼我之，则愚。”"}, {"ID": 65, "text": "关尹子曰：“无恃尔所谓利、害、是、非。尔所谓利、害、是、非者，果得利、害、是、非之乎？圣人方且不识不知，而况于尔！”"}, {"ID": 66, "text": "关尹子曰：“夜之所梦，或长于夜，心无时。生于齐者，心之所见，皆齐国也；既而之宋、之魏、之晋、之，心之所存各异，心无方。”"}, {"ID": 67, "text": "关尹子曰：“善弓者、师弓，不师羿；善舟者、师舟，不师奡；善心者、师心，不师圣。”"}, {"ID": 68, "text": "关尹子曰：“是非、好丑、成败、盈虚，造物者运矣，皆因私识执之而有。于是以无遣之犹存，以非有、非无遣之犹存。无曰莫莫尔，无曰浑浑尔，犹存。譬犹昔游再到，记忆宛然。此不可忘、不可遣。"}, {"ID": 69, "text": "“善去识者，变识为智。变识为智之说，汝知之乎？曰：想如：思鬼心栗，思盗心怖。曰：识如：认黍为稷、认玉为石者，浮游罔象，无所底止。譬覩奇物，生奇物想，生奇物识；此想、此识，根不在我。譬如今日，今日而已；至于来日想、识，殊未可卜。及至来日，纷纷想、识，皆缘有生。曰想、曰识，譬犀望月，月形入角，特因识生，始有月形。而彼真月，初不在角。胸中之天地万物亦然。知此说者，外不见物，内不见情。”"}, {"ID": 70, "text": "关尹子曰：“物生于土，终变于土；事生于意，终变于意。知夫惟意，则俄是之，俄非之；俄善之，俄恶之。意有变，心无变；意有觉，心无觉。惟一我心，则意者、尘往来尔，事者、欻起灭尔。吾心有大常者存。”"}, {"ID": 71, "text": "关尹子曰：“情生于心，心生于性。情、波也，心、流也，性、水也。来于我者，如石火顷；以性受之，则心不生物，浮浮然。”"}, {"ID": 72, "text": "关尹子曰：“贤、愚、真、伪，有识者，有不识者。彼虽有贤、愚，彼虽有真、伪，而谓之贤、愚、真、伪者，击我之识。知夫皆识所成，故虽真者亦伪之。”"}, {"ID": 73, "text": "关尹子曰：“心感物，不生心，生情。物交心，不生物，生识。物尚非真，何况于识？识尚非真，何况于情？而彼妄人，子至无中，执以为有；于至变中，执以为常。一情认之，积为万情；万情认之，积为万物。物来无穷，我心有际；故我之良心，受制于情；我之本情，受制于物。可使之去，可使之来。而彼去来，初不在我。造化役之，固无休息。殊不知天地虽大，能役有形，而不能役无形；阴阳虽妙，能役有气，而不能役无气。心之所之，则气从之；气之所之，则形应之。犹如太虚，于一气中变成万物，而彼一气，不名太虚；我之一心，能变为气，能变为形，而我之心无气无形。知夫我之一心无气无形，则天地阴阳不能役之。”"}, {"ID": 74, "text": "关尹子曰：“人之平日，目忽见非常之物者，皆精有所结而使之然。人之病日，目忽见非常之物者，皆心有所歉而使之然。苟知吾心能于无中示有，则知吾心能于有中示无。但不信之，自然不神。或曰：厥识既昏，孰能不信？我应之曰：如捕蛇师，心不怖蛇；彼虽梦蛇，而不怖畏。故黄帝曰：道无鬼神，独往独来。”"}, {"ID": 75, "text": "关尹子曰：“我之思虑日变，有使之者，非我也，命也。苟知惟命，外不见我，内不见心。”"}, {"ID": 76, "text": "关尹子曰：“譬如两目，能见天地万物，暂时回光，一时不见。”"}, {"ID": 77, "text": "关尹子曰：“目视雕琢者，明愈伤；耳闻交响者，聪愈伤；心思玄妙者，心愈伤。”"}, {"ID": 78, "text": "关尹子曰：“勿以我心揆彼，当以彼心揆彼。知此说者，可以周事，可以行德，可以贯道，可以交人，可以忘我。”"}, {"ID": 79, "text": "关尹子曰：“天下之理，小不制，而至于大；大不制，而至于不可制。故能制一情者，可以成德；能忘一情者，可以契道。”"}]}, {"section": 4, "header": "一宇●六匕", "data": [{"ID": 80, "text": "关尹子曰：“世之人以我思异彼思、彼思异我思分人我者，殊不知梦中人，亦我思异彼思，彼思异我思。孰为我？孰为人？世之人以我痛异彼痛、彼痛异我痛分人我者，殊不知梦中人，亦我痛异彼痛，彼痛异我痛。孰为我？孰为人？爪发不痛，手足不思，亦我也，岂可以思、痛异之？世之人以独见者为梦，同见者为觉，殊不知精之所结，亦有一人独见于昼者，神之所合，亦有两人同梦于夜者；二者皆我精神。孰为梦？孰为觉？世之人以暂见者为梦，久见者为觉，殊不知暂之所见者，阴阳之气；久之所见者，亦阴阳之气；二者皆我阴阳。孰为梦？孰为觉？”"}, {"ID": 81, "text": "关尹子曰：“好仁者多梦松、柏、桃、李，好义者多梦兵、刀、金、铁，好礼者多梦簠、簋、笾、豆，好智者多梦江、湖、川、泽，好信者多梦山、岳、原、野，役于五行，未有不然者。然梦中或闻某事，或思某事，梦亦随变，五行不可拘。圣人仰物以心，摄心以性，则心同造化，五行亦不可拘。”"}, {"ID": 82, "text": "关尹子曰：“汝见蛇首人身者，牛臂鱼鳞者，鬼形禽翼者，汝勿怪。此怪不及梦，梦怪不及觉。有耳有目，有手有臂，怪尤矣。大言不能言，大智不能思。”"}, {"ID": 83, "text": "关尹子曰：“有人问于我曰：‘尔族何氏？何名？何字？何食何衣？何友何仆？何琴何书？何古何今？’我时默然不对一字。或人扣之不已，我不得已而应之曰：‘尚自不见我，将何为我所！’”"}, {"ID": 84, "text": "关尹子曰：“形可分可合，可延可隐。一夫一妇，可生二子。形可分一夫一妇，二人成一子，形可合。食巨胜则寿，形可延。夜无月火，人不见我，形可隐。以一气生万物，犹弃发可换，所以分形。以一气合万物，犹破唇可补，所以合形。以神存气，以气存形，所以延形。合形于神，合神于无，所以隐形。汝欲知之乎？汝欲为之乎？”"}, {"ID": 85, "text": "关尹子曰：“无有一物不可见，则无一物非吾之见；无有一物不可闻，则无一物非吾之闻。五物可以养形，无一物非吾之形；五味可以养气，无一物非吾之气。是故吾之形气、天地万物。”"}, {"ID": 86, "text": "关尹子曰：“耕夫习牛则犷，猎夫习虎则勇，渔夫习水则沈，战夫习马则健，万物可为我。我之一身，内变蛲、蛔，外烝虱、蚤，瘕则龟、鱼，瘻则鼠、蚁。我可为万物。”"}, {"ID": 87, "text": "关尹子曰：“我之为我，如灰中金；而不若矿砂之金。破矿得金，淘沙得金。扬灰，终身无得金者。”"}, {"ID": 88, "text": "关尹子曰：“一蜂至微，亦能游观乎天地；一鰕至微，亦能放肆乎大海。”"}, {"ID": 89, "text": "关尹子曰：“土偶之成也，有贵有贱，有士有女；其质土，其怀土，人哉！”"}, {"ID": 90, "text": "关尹子曰：“目自观，目无色；耳自听，耳无声；舌自尝，舌无味；心自揆，心无物。众人逐于外，贤人执于内，圣人皆伪之。”"}, {"ID": 91, "text": "关尹子曰：“我身、五行之气，而五行之气，其性一物。借如一所，可以取水，可以取火，可以生木，可以凝金，可以变土。其性含摄，元无差殊。故羽虫盛者，毛虫不育；毛虫盛者，鳞虫不育。知五行互用者，可以忘我。”"}, {"ID": 92, "text": "关尹子曰：“枯龟无我，能见大知；磁石无我，能见大力；钟鼓无我，能见大音；舟车无我，能见远行。故我一身，虽有智、有力、有行、有音，未尝有我。”"}, {"ID": 93, "text": "关尹子曰：“蜮射影，能毙我。知夫无知者亦我，则溥天之下，我无不在。”"}, {"ID": 94, "text": "关尹子曰：“心忆者、犹忘饥，心忿者、犹忘寒，心养者、犹忘病，心激者、犹忘痛。苟吸气以养其和，孰能饥之？存神以滋其暖，孰能寒之？养五藏以五行，则无伤也，孰能病之？归五藏于五行，则无知也，孰则痛之？”"}, {"ID": 95, "text": "关尹子曰：“人无以无知、无为者为无我，虽有知、有为，不害其为无我。譬如火也，躁动不停，未尝有我。”"}]}, {"section": 5, "header": "一宇●七釜", "data": [{"ID": 96, "text": "关尹子曰：“道本至无，以事归道者，得之一息。事本至有，以道运事者，周之百为。得道之尊者，可以辅世；得道之独者，可以立我。知道非时之所能拘者，能以一日为百年，能以百年为一日。知道非方之所能碍者，能以一里为百里，能以百里为一里。知道无气、能运有气者，可以召风雨；知道无形、能变有形者，可以易鸟兽。得道之清者，物莫能累，身轻矣；可以骑凤鹤。得道之浑者，物莫能溺，身冥矣；可以席蛟鲸。有即无，无即有；知此道者，可以制鬼神。实即虚，虚即实；知此道者，可以入金石。上即下，下即上；知此道者，可以侍星辰。古即今，今即古；知此道者，可以卜龟筮。人即我，我即人；知此道者，可以窥他人之肺肝。物即我，我即物；知此道者，可以成腹中之龙虎。知象由心变，以此观心，可以成女婴。知气由心生，以此吸神，可以成炉冶。以此胜物，虎豹可伏；以此同物，水火可入。惟有道之士能为之，亦能能之而不为之。”"}, {"ID": 97, "text": "关尹子曰：“人之力有可以夺天地造物者，如冬起雷，夏起冰，死尸能行，枯木能华，豆中摄鬼，杯中钓鱼，画门可开，土鬼可语，皆纯气所为，故能化万物。今之情情不停，亦气所为，而气之为物，有合有散。我之所以行气者，本未尝合，亦未尝散。有合者生，有散者死。彼未尝合，未尝散者，无生无死，客有去来，邮尝自若。”"}, {"ID": 98, "text": "关尹子曰：“有诵呪者，有事神者，有墨字者，有变指者，皆可以役神御气，变化万物。惟不诚之人难于自信，而易于信物。故假此为之。苟知惟诚，有不待彼而然者。”"}, {"ID": 99, "text": "关尹子曰：“人之一呼一吸，日行四十万里，化可谓速矣。惟圣人不存、不变。”"}, {"ID": 100, "text": "关尹子曰：“青鸾子千岁而千岁化；桃子五仕而心五化。圣人宾事去物，岂不欲建立于世哉？有形数者惧化之不可知也。”"}, {"ID": 101, "text": "关尹子曰：“万物变迁，虽互隐见，气一而已。惟圣人知一而不化。”"}, {"ID": 102, "text": "关尹子曰：“爪之生，发之长，荣卫之行，无顷刻止。众人皆见之于著，不能见之于微。圣人任化，所以不化。”"}, {"ID": 103, "text": "关尹子曰：“室中有尝见闻矣。既而之门，之邻，之里，之党；既而之郊，之山，之川，见闻各异；好恶随之，和竞从之，得失成之。是以圣人动止有戒。”"}, {"ID": 104, "text": "关尹子曰：“譬如大海，变化亿万蛟鱼，水、一而已。我之与物，蓊然蔚然，在大化中，性、一而已。知夫性一者，无人无我，无死无生。”"}, {"ID": 105, "text": "关尹子曰：“天下之理，是或化为非，非或化为是；恩或化为雠，雠或化为恩。是以圣人居常虑变。”"}, {"ID": 106, "text": "关尹子曰：“人之少也，当佩乎父兄之教；人之壮也，当达乎朋友之箴；人之老也，当警乎少壮之说。万化虽移，不能厄我。”"}, {"ID": 107, "text": "关尹子曰：“天下之理，轻者易化，重者难化。譬如风云，须臾变灭；金玉之性，历久不渝。人之轻明者，能与造化俱化而不留，殆有盖尝化者存。”"}, {"ID": 108, "text": "关尹子曰：“二幼相好，及其壮也，相遇则不相识。二壮相好，及其老也，相遇则不相识。如雀鸽雁鸠之化，无昔无今。”"}]}, {"section": 6, "header": "一宇●八筹", "data": [{"ID": 109, "text": "关尹子曰：“古之善揲蓍灼龟者，能于今中示古，古中示今；高中示下，下中示高；小中示大，大中示小；一中示多，多中示一；人中示物，物中示人；我中示彼，彼中示我。是道也，其来无今，其往无古；其高无盖，其低无载；其大无外，其小无内；其外无物，其内无人；其近无我，其远无彼。不可析，不可合，不可喻，不可思。惟其浑沦，所以为道。”"}, {"ID": 110, "text": "关尹子曰：“水潜，故蕴为五精；火飞，故达为五臭；木茂，故华为五色；金坚，故实为五声；土和，故滋为五味。其常五，其变不可计；其物五，其杂不可计。然则万物在天地间，不可执谓之万，不可执谓之五，不可执谓之一；不可执谓之非万，不可执谓之非五，不可执谓之非一。或合之，或离之。以此必形，以此必数，以此必气。徒自劳尔！物不知我，我不知物。”"}, {"ID": 111, "text": "关尹子曰：“即吾心中，可作万物。盖心有所之，则爱从之；爱从之，则精从之。盖心有所结，先凝为水，心慕物，涎出；心悲物，泪出；心愧物，汗出。无暂而不久，无久而不变。水生木，木生火，火生土，土生金，金生水。相攻相克，不可胜数。婴儿、蘂女、金楼、绛宫、青蛟、白虎、宝鼎、红炉，皆此物。有非此物存者。”"}, {"ID": 112, "text": "关尹子曰：“鸟兽俄呦呦，俄旬旬，俄逃逃。草木俄茁茁，俄停停，俄萧萧。天地不能留，圣人不能系。有运者存焉尔。有之在彼，无之在此；鼓不桴，则不鸣。偶之在彼，奇之在此，桴不手，则不击。”"}, {"ID": 113, "text": "关尹子曰：“均一物也，众人惑其名，见物、不见道；贤人析其理，见道、不见物。圣人合其天，不见道，不见物。一道皆道，不执之即道，执之则物。”"}, {"ID": 114, "text": "关尹子曰：“知物之伪者，不必去物。譬如见土牛、木马，虽情存牛、马之名，而心忘牛、马之实。”"}]}, {"section": 7, "header": "一宇●九药", "data": [{"ID": 115, "text": "关尹子曰：“勿轻小事，小隙沉舟；勿轻小物，小虫毒身；勿轻小人，小人贼国。能周小事，然后能成大事；能积小物，然后能成大物；能善小人，然后能契大人。天既无可必者、人，人无能必者、事，惟去事离人，则我在我；惟可即可。未有当系，蕳可；当戒，忍可；当勤，隋可。”"}, {"ID": 116, "text": "关尹子曰：“智之极者，知智果不足以周物；故愚。辩之极者，知辩果不足以喻物；故讷。勇之极者，知勇果不足以胜物；故怯。”"}, {"ID": 117, "text": "关尹子曰：“天地万物，无一物是吾之物。物非我，物不得不应，我非我，我不得不养。虽应物，未尝有物；虽养我，未尝有我。勿曰外物，然后外我；勿曰外形，然后外心。道、一而已，不可序进。”"}, {"ID": 118, "text": "关尹子曰：“谛毫末者，不见天地之大；审小音者，不闻雷霆之声。见大者，亦不见小；见迩者，亦不见远；闻大者，亦不闻小；闻迩者，亦不闻远。圣人无所见，故能无不见；无所闻，故能无不闻。”"}, {"ID": 119, "text": "关尹子曰：“目之所见，不知其几何，或爱金，或爱玉，是执一色为目也。耳之所闻，不知其几何，或爱锺，或爱鼓，是执一声为耳也。惟圣人不慕之，不拒之，不处之。”"}, {"ID": 120, "text": "关尹子曰：“善今者、可以行古，善末者、可以立本。”"}, {"ID": 121, "text": "关尹子曰：“狡胜贼，能捕贼；勇胜虎，能捕虎；能克己，乃能成己；能胜物，乃能利物；能忘道，乃能有道。”"}, {"ID": 122, "text": "关尹子曰：“函坚，则物必毁之；刚斯折矣。刀利，则物必摧之；锐斯挫矣。威凤以难见为神，是以圣人以深为根；走麝以遗香不捕，是以圣人以约为纪。”"}, {"ID": 123, "text": "关尹子曰：“瓶有二窍，以水实之，倒泻闭一，则水不下，盖不升则不降。井虽千仞，汲之水上，盖不降则不升。是以圣人不先物。”"}, {"ID": 124, "text": "关尹子曰：“人之有失，虽已，受害于已失之后；久之，窃议于未失之前。惟其不恃己聪明，而兼人之聪明；惟其无我，而兼天下之我，终身行之，可以不失。”"}, {"ID": 125, "text": "关尹子曰：“古今之俗不同，东西南北之俗又不同，至于一家、一身之善又不同。吾岂执一，豫格后世哉？惟随时同俗，先机后事，捐忿塞欲，蕳物恕人，权其轻重而为之，自然合神不测，契道无方。”"}, {"ID": 126, "text": "关尹子曰：“有道交者，有德交者，有事交者。道交者、父子也，出于是非、贤愚之外，故道。德交者、则有是非贤愚矣，故或合或离。事交者、合则离。”"}, {"ID": 127, "text": "关尹子曰：“勿以拙陋曰道之质，当乐敏捷。勿以愚暗曰道之晦，当乐轻明。勿以傲易曰道之高，当乐和同。勿以汗漫曰道之广，当乐急要。勿以幽忧曰道之寂，当乐悦豫。古人之言，学之多弊，不可不救。”"}, {"ID": 128, "text": "关尹子曰：“不可非世，是己；不可卑人，尊己；不可以轻忽，道己；不可以讪谤，德己；不可以鄙猥，才己。”"}, {"ID": 129, "text": "关尹子曰：“困天下之智者，不在智，而在愚；穷天下之辩者，不在辩，而在讷。”"}, {"ID": 130, "text": "关尹子曰：“天不能冬莲春菊，是以圣人不违时；地不能洛橘汶貉，是以圣人不违俗。圣人不能使手步足握，是以圣人不违我所长。圣人不能使鱼飞鸟驰，是以圣人不违人所长。夫如是者可动、可止、可晦、可明，惟不可拘，所以为道。”"}, {"ID": 131, "text": "关尹子曰：“少言者，不为人所忌；少行者，不为人所短；少智者，不为人所劳；少能者，不为人所役。”"}, {"ID": 132, "text": "关尹子曰：“操之以诚，行之以蕳；待之以恕，应之以默。吾道不穷。”"}, {"ID": 133, "text": "关尹子曰：“谋之于事，断之于理，作之于人，成之于天。事、师于今，理、师于古；事、同于人，道、独于己。”"}, {"ID": 134, "text": "关尹子曰：“金玉难捐，土石易舍。学道之士，遇微言妙行，慎勿执之；是可为而不可执。若执之，则腹心之疾，无药可疗。”"}, {"ID": 135, "text": "关尹子曰：“人不明于急务，而从事于多务、他务、奇务者，穷困灾厄及之。殊不知道无不在，不可舍此就彼。”"}, {"ID": 136, "text": "关尹子曰：“天下之理，舍亲就踈，舍本就末，舍贤就愚，舍近就远，可暂而已。久则害生。”"}, {"ID": 137, "text": "关尹子曰：“昔之论道者，或曰凝寂，或曰邃深，或曰澄彻，或曰空同，或曰晦冥。慎勿遇此而生怖退。天下至理，竟非言意。苟知非言非意，在彼微言妙意之上，乃契吾说。”"}, {"ID": 138, "text": "关尹子曰：“圣人大言金玉，小言桔梗、芣苢。用之当，桔梗、芣苢生之；不当，金玉毙之。”"}, {"ID": 139, "text": "关尹子曰：“言某事者，甲言利，乙言害，丙言或利或害，丁言俱利俱害。必居一于此矣。喻道者不言。”"}, {"ID": 140, "text": "关尹子曰：“事有在，事言有理。道无在，道言无理。知言无理，则言言皆道。不知言无理，虽执至言，为梗为翳。”"}, {"ID": 141, "text": "关尹子曰：“不信愚人易，不信贤人难；不信贤人易，不信圣人难；不信一圣人易，不信千圣人难。夫不信千圣人者，外不见人，内不见我，上不见道，下不见事。”"}, {"ID": 142, "text": "关尹子曰：“圣人言蒙蒙，所以使人聋；圣人言冥冥，所以使人盲；圣人言沈沈，所以使人喑。惟聋、则不闻声，惟盲、则不见色，惟喑、则不音言。不闻声者，不闻道，不闻事，不闻我；不见色者，不见道，不见事，不见我；不音言者，不言道，不言事，不言我。”"}, {"ID": 143, "text": "关尹子曰：“人徒知伪得之中有真失，殊不知真得之中有真失；徒知伪是之中有真非，殊不知真是之中有真非。”"}, {"ID": 144, "text": "关尹子曰：“言道者如言梦。夫言梦者曰：如此金玉，如此器皿，如此禽兽。言者能言之，不能取而与之；听者能闻之，不能受而得之。惟善听者不泥不辩。”"}, {"ID": 145, "text": "关尹子曰：“圆尔道，方尔德，平尔行，锐尔事。”"}]}], "bookname": "文始真经", "writer": null, "type": "道家", "age": ""}