{"alldata": [{"section": 0, "header": "威德", "data": [{"ID": 0, "text": "天有明，不忧人之暗也；地有财，不忧人之贫也；圣人有德，不忧人之危也。天虽不忧人之暗，辟户牖必取己明焉，则天无事也；地虽不忧人之贫，伐木刈草必取己富焉，则地无事也；圣人虽不忧人之危，百姓准上而比于下，其必取己安焉，则圣人无事也。故圣人处上，能无害人，不能使人无己害也，则百姓除其害矣。圣人之有天下也，受之也，非取之也。百姓之于圣人也，养之也，非使圣人养己也，则圣人无事矣。毛嫱、西施，天下之至姣也。衣之以皮倛，则见者皆走；易之以元緆，则行者皆止。由是观之，则元緆色之助也，姣者辞之，则色厌矣。走背跋䠯穷谷野走十里，药也，走背辞药则足废。故腾蛇游雾，飞龙乘云，云罢雾霁，与蚯蚓同，则失其所乘也。故贤而屈于不肖者，权轻也；不肖而服于贤者，位尊也。尧为匹夫，不能使其邻家。至南面而王，则令行禁止。由此观之，贤不足以服不肖，而势位足以屈贤矣。故无名而断者，权重也；弩弱而矰高者，乘于风也；身不肖而令行者，得助于众也。故举重越高者，不慢于药；爱赤子者，不慢于保；绝险历远者，不慢于御。此得助则成，释助则废矣。夫三王五伯之德，参于天地，通于鬼神，周于生物者，其得助博也。古者工不兼事，士不兼官。工不兼事则事省，事省则易胜；士不兼官则职寡，职寡则易守。故士位可世，工事可常。百工之子，不学而能者，非生巧也，言有常事也。今也国无常道，官无常法，是以国家日缪。教虽成，官不足。官不足则道理匮，道理匮则慕贤智，慕贤智则国家之政要在一人之心矣。古者立天子而贵之者，非以利一人也。曰：天下无一贵，则理无由通，通理以为天下也。故立天子以为天下，非立天下以为天子也；立国君以为国，非立国以为君也；立官长以为官，非立官以为长也。法虽不善，犹愈于无法，所以一人心也。夫投钩以分财，投策以分马，非钩策为均也。使得美者，不知所以德；使得恶者，不知所以怨，此所以塞愿望也。故蓍龟，所以立公识也；权衡，所以立公正也；书契，所以立公信也；度量，所以立公审也；法制礼籍，所以立公义也。凡立公，所以弃私也。明君动事分功必由慧，定赏分财必由法，行德制中必由礼。故欲不得干时，爱不得犯法，贵不得逾亲，禄不得逾位，士不得兼官，工不得兼事。以能受事，以事受利。若是者，上无羡赏，下无羡财。"}]}, {"section": 1, "header": "因循", "data": [{"ID": 1, "text": "天道因则大，化则细。因也者，因人之情也。人莫不自为也，化而使之为我，则莫可得而用矣。是故先王见不受禄者不臣，禄不厚者，不与入难。人不得其所以自为也，则上不取用焉。故用人之自为，不用人之为我，则莫不可得而用矣。此之谓因。"}]}, {"section": 2, "header": "民杂", "data": [{"ID": 2, "text": "民杂处而各有所能，所能者不同，此民之情也。大君者，太上也，兼畜下者也。下之所能不同，而皆上之用也。是以大君因民之能为资，尽包而畜之，无能去取焉。是故不设一方以求于人，故所求者无不足也。大君不择其下，故足。不择其下，则易为下矣。易为下则莫不容，莫不容故多下，多下之谓太上。君臣之道，臣事事而君无事，君逸乐而臣任劳。臣尽智力以善其事，而君无与焉，仰成而巳。故事无不治，治之正道然也。人君自任，而务为善以先下，则是代下负任蒙劳也，臣反逸矣。故曰：君人者，好为善以先下，则下不敢与君争为善以先君矣，皆私其所知以自覆掩，有过，则臣反责君，逆乱之道也。君之智，未必最贤于众也，以未最贤而欲以善尽被下，则不赡矣。若使君之智最贤，以一君而尽赡下则劳，劳则有倦，倦则衰，衰则复反于不赡之道也。是以人君自任而躬事，则臣不事事，是君臣易位也，谓之倒逆，倒逆则乱矣。人君苟任臣而勿自躬，则臣皆事事矣。是君臣之顺，治乱之分，不可不察也。"}]}, {"section": 3, "header": "知忠", "data": [{"ID": 3, "text": "乱世之中，亡国之臣，非独无忠臣也；治国之中，显君之臣，非独能尽忠也。治国之人，忠不偏于其君；乱世之人，道不偏于其臣。然而治乱之世，同世有忠道之人。臣之欲忠者不绝世，而君未得宁其上，无遇比干、子胥之忠，而毁瘁主君于暗墨之中，遂染溺灭名而死。由是观之。忠未足以救乱世，而适足以重非。何以识其然也？曰：父有良子而舜放瞽叟，桀有忠臣而过盈天下。然则孝子不生慈父之家，而忠臣不生圣君之下。故明主之使其臣也，忠不得过职，而职不得过官。是以过修于身，而下不敢以善骄矜。守职之吏，人务其治，而莫敢淫偷其事。官正以敬其业，和顺以事其上，如此则至治已。亡国之君，非一人之罪也；治国之君，非一人之力也。将治乱，在乎贤使任职而不在于忠也。故智盈天下，泽及其君；忠盈天下，害及其国。故桀之所以亡，尧不能以为存。然而尧有不胜之善，而桀有运非之名，则得人与失人也。故廊庙之材，盖非一木之枝也；粹白之裘，盖非一狐之皮也；治乱安危，存亡荣辱之施，非一人之力也。"}]}, {"section": 4, "header": "德立", "data": [{"ID": 4, "text": "立天子者，不使诸侯疑焉；立诸侯者，不使大夫疑焉；立正妻者，不使嬖妾疑焉；立嫡子者，不使庶孽疑焉。疑则动，两则争，杂则相伤，害在有与，不在独也。故臣有两位者国必乱，臣两位而国不乱者，君在也，恃君而不乱矣，失君必乱；子有两位者家必乱，子两位而家不乱者，父在也，恃父而不乱矣，失父必乱。臣疑其君，无不危之国；孽疑其宗，无不危之家。"}]}, {"section": 5, "header": "君人", "data": [{"ID": 5, "text": "君人者，舍法而以身治，则诛赏予夺，从君心出矣。然则受赏者虽当，望多无穷；受罚者虽当，望轻无已。君舍法，而以心裁轻重，则同功殊赏，同罪殊罚矣，怨之所由生也。是以分马者之用策，分田者之用钩，非以钩策为过于人智也。所以去私塞怨也。故曰：大君任法而弗躬，则事断于法矣。法之所加，各以其分，蒙其赏罚而无望于君也。是以怨不生而上下和矣。"}]}, {"section": 6, "header": "君臣", "data": [{"ID": 6, "text": "为人君者不多听，据法倚数以观得失。无法之言，不听于耳；无法之劳，不图于功；无劳之亲，不任于官。官不私亲，法不遗爱，上下无事，唯法所在。"}]}, {"section": 7, "header": "逸文", "data": [{"ID": 7, "text": "行海者，坐而至越，有舟也；行陆者，立而至秦，有车也。秦、越远途也，安坐而至者，械也。"}, {"ID": 8, "text": "厝钧石，使禹察锱铢之重，则不识也。悬于权衡，则氂发之不可差，则不待禹之智，中人之知，莫不足以识之矣。"}, {"ID": 9, "text": "谚云：不聪不明，不能为王；不瞽不聋，不能为公。海与山争水，海必得之。"}, {"ID": 10, "text": "礼从俗，政从上，使从君。国有贵贱之礼，无贤不肖之礼；有长幼之礼，无勇怯之礼；有亲疏之礼，无爱憎之礼也。"}, {"ID": 11, "text": "法之功，莫大使私不行；君之功，莫大使民不争。今立法而行私，是私与法争，其乱甚于无法；立君而尊贤，是贤与君争，其乱甚于无君。故有道之国，法立则私议不行，君立则贤者不尊。民一于君，事断于法，是国之大道也。"}, {"ID": 12, "text": "河之下龙门，其流驶如竹箭，驷马追弗能及。"}, {"ID": 13, "text": "有权衡者，不可欺以轻重；有尺寸者，不可差以长短；有法度者，不可巧以诈伪。"}, {"ID": 14, "text": "有虞之诛，以幪巾当墨，以草缨当劓，以菲履当刖，以艾鞸当宫，布衣无领当大辟，此有虞之诛也。斩人肢体，凿其肌肤，谓之刑；画衣冠，异章服，谓之戮。上世用戮而民不犯也，当世用刑而民不从。"}, {"ID": 15, "text": "昔者，天子手能衣而宰夫设服，足能行而相者导进，口能言而行人称辞，故无失言失礼也。"}, {"ID": 16, "text": "离朱之明，察秋毫之末于百步之外，下于水尺，而不能见浅深。非目不明也，其势难睹也。"}, {"ID": 17, "text": "尧让许由，舜让善卷，皆辞为天子而退为匹夫。"}, {"ID": 18, "text": "折券契，属符节，贤不肖用之。"}, {"ID": 19, "text": "鲁庄公铸大钟，曹刿入见曰：“今国褊小而钟大，君何不图之？”"}, {"ID": 20, "text": "公输子，巧用材也，不能以檀为瑟。"}, {"ID": 21, "text": "孔子曰：“邱少而好学，晚而闻道，以此博矣。”"}, {"ID": 22, "text": "孔子云：有虞氏不赏不罚，夏后氏赏而不罚，殷人罚而不赏，周人赏且罚。罚，禁也；赏，使也。"}, {"ID": 23, "text": "燕鼎之重乎千钧，乘于吴舟，则可以济，所托者浮道也。"}, {"ID": 24, "text": "君臣之间，犹权衡也。权左轻则右重，右重则左轻。轻重迭相橛，天地之理也。"}, {"ID": 25, "text": "饮过度者生水，食过度者生贪。"}, {"ID": 26, "text": "故治国无其法则乱，守法而不变则衰。有法而行私，谓之不法。以力役法者，百姓也；以死守法者，有司也；以道变法者，君长也。"}, {"ID": 27, "text": "一兔走街，百人追之，贪人具存，人莫之非者，以兔为未定分也。积兔满市，过而不顾。非不欲兔也，分定之后，虽鄙不争。"}, {"ID": 28, "text": "匠人知为门，能以门，所以不知门也。故必杜，然后能门。"}, {"ID": 29, "text": "劲而害能则乱也，云能而害无能，则乱也。"}, {"ID": 30, "text": "弃道术，舍度量，以求一人之识识天下，谁子之识能足焉？"}, {"ID": 31, "text": "多贤不可以多君，无贤不可以无君。"}, {"ID": 32, "text": "匠人成棺，不憎人死，利之所在，忘其丑也。"}, {"ID": 33, "text": "兽伏就秽。"}, {"ID": 34, "text": "夫德精微而不见，聪明而不发，是故外物不累其内。"}, {"ID": 35, "text": "夫道，所以使贤无奈不肖何也，所以使智无奈愚何也，若此，则谓之道胜矣。"}, {"ID": 36, "text": "道胜则名不彰。"}, {"ID": 37, "text": "趋事之有司，贱也。"}, {"ID": 38, "text": "臣下闭口，左右结舌。"}, {"ID": 39, "text": "久处无过之地，则世俗听矣。"}, {"ID": 40, "text": "昔周室之衰也，厉王扰乱天下，诸侯力政，人欲独行以相兼。"}, {"ID": 41, "text": "众之胜寡，必也。"}, {"ID": 42, "text": "《诗》，往志也；《书》，往诰也；《春秋》，往事也。"}, {"ID": 43, "text": "两贵不相事，两贱不相使。"}, {"ID": 44, "text": "家富则疏族聚，家贫则兄弟离，非不相爱，利不足相容也。"}, {"ID": 45, "text": "藏甲之国，必有兵遁。市人可驱而战。安国之兵，不由忿起。"}, {"ID": 46, "text": "苍颉在庖牺之前。"}, {"ID": 47, "text": "为毳者，患涂之泥也。"}, {"ID": 48, "text": "昼无事者夜不梦。"}, {"ID": 49, "text": "田骈名广。"}, {"ID": 50, "text": "桀纣之有天下也，四海之内皆乱，关龙逢、王子比干不与焉。而谓之皆乱，其乱者众也。尧舜之有天下也，四海之内皆治，而丹朱、商均不与焉。而谓之皆治，其治者众也。"}, {"ID": 51, "text": "君明臣直，国之福也。父慈子孝，夫信妻贞，家之福也。故比干忠而不能存殷，申生孝而不能安晋，是皆有忠臣孝子而国家灭乱者。何也？无明君贤父以听之。故孝子不生慈父之家，忠臣不生圣君之下。"}, {"ID": 52, "text": "王者有易政而无易国，有易君而无易民。汤武非得伯夷之民以治，桀纣非得跖蹻之民以乱也。民之治乱在于上，国之安危在于政。"}, {"ID": 53, "text": "夏箴曰：小人无兼年之食，遇天饥，妻子非其有也；大夫无兼年之食，遇天饥，臣妾舆马非其有也。戒之哉！"}, {"ID": 54, "text": "与天下于人，大事也，煦煦者以为惠，而尧舜无德色；取天下于人，大嫌也，洁洁者以为污，而汤武无愧容。惟其义也。"}, {"ID": 55, "text": "日月为天下眼目，人不知德；山川为天下衣食，人不能感。有勇不以怒，反与怯均也。"}, {"ID": 56, "text": "小人食于力，君子食于道，先王之训也。故常欲耕而食天下之人矣，然一身之耕，分诸天下，不能人得一升粟，其不能饱可知也；欲织而衣天下之人矣，然一身之织，分诸天下，不能人得尺布，其不能暖可知也。故以为不若诵先王之道而求其说，通圣人之言而究其旨，上说王公大人，次匹夫徒步之士。王公大人用吾言，国必治；匹夫徒步之士用吾言，行必修。虽不耕而食饥，不织而衣寒，功贤于耕而食之，织而衣之者也。"}, {"ID": 57, "text": "法非从天下，非从地出，发于人间，合乎人心而已。治水者，茨防决塞，九州四海，相似如一，学之于水，不学之于禹也。"}, {"ID": 58, "text": "古之全大体者，望天地，观江海，因山谷。日月所照，四时所行，云布风动。不以智累心，不以私累己。寄治乱于法术，托是非于赏罚，属轻重于权衡。不逆天理，不伤情性，不吹毛而求小疵，不洗垢而察难知，不引绳之外，不推绳之内，不急法之外，不缓法之内。守成理，因自然。祸福生乎道法，而不出乎爱恶。荣辱之责在乎己，而不在乎人。故至安之世，法如朝露，纯朴不欺，心无结怨，口无烦言。故车马不弊于远路，旌旗不乱于大泽，万民不失命于寇戎，豪杰不著名于图书。不录功于盘盂，记年之牒空虚。故曰：利莫长于简，福莫久于安。"}, {"ID": 59, "text": "鹰，善击也，然日击之，则疲而无全翼矣；骥，善驰也，然日驰之，则蹶而无全蹄矣。"}, {"ID": 60, "text": "能辞万钟之禄于朝陛，不能不拾一金于无人之地；能谨百节之礼于庙宇，不能不弛一容于独居之馀。盖人情每狎于所私故也。"}, {"ID": 61, "text": "不肖者不自谓不肖也，而不肖见于行，虽自谓贤，人犹谓之不肖也；愚者不自谓愚也，而愚见于言，虽自谓智，人犹谓之愚。"}, {"ID": 62, "text": "法者，所以齐天下之动，至公大定之制也。故智者不得越法而肆谋，辩者不得越法而肆议，士不得背法而有名，臣不得背法而有功。我喜可抑，我忿可窒，我法不可离也；骨肉可刑，亲戚可灭，至法不可阙也。"}, {"ID": 63, "text": "善为国者，移谋身之心而谋国，移富国之术而富民，移保子孙之志而保治，移求爵禄之意而求义，则不劳而化理成矣。"}, {"ID": 64, "text": "始吾未生之时，焉知生之为乐也；今吾未死，又焉知死之为不乐也。故生不足以使之，利何足以动之！死不足以禁之，害何足以恐之！明于死生之分，达于利害之变。是以目观玉辂琬象之状，耳听白雪清角之声，不能以乱其神；登千仞之溪，临猿眩之岸，不足以淆其知。夫如是，身可以杀，生可以无，仁可以成。"}, {"ID": 65, "text": "鸟飞于空，鱼游于渊，非术也。故为鸟为鱼者，亦不自知其能飞能游。苟知之，立心以为之，则必堕必溺。犹人之足驰手捉，耳听目视，当其驰捉听视之际，应机自至，又不待思而施之也。苟须思之而后可施之，则疲矣。是以任自然者久，得其常者济。"}, {"ID": 66, "text": "周成王问鬻子曰：“寡人闻圣人在上位，使民富且寿。若夫富，则可为也；若夫寿，则在天乎？”鬻子对曰：“夫圣王在上位，天下无军兵之事，故诸侯不私相攻，而民不私相斗也，则民得尽一生矣。圣王在上，则君积于德化，而民积于用力，故妇人为其所衣，丈夫为其所食，则民无冻饿，民得二生矣。圣人在上，则君积于仁，吏积于爱，民积于顺，则刑罚废而无夭遏之诛，民则得三生矣。圣王在上，则使人有时，而用之有节，则民无疠疾，民得四生矣。"}]}], "bookname": "慎子", "writer": null, "type": "法家", "age": "[战国 (公元前475年 - 公元前221年)] 慎到著"}