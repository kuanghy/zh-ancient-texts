{"alldata": [{"section": 0, "header": "主言", "data": [{"ID": 0, "text": "孔子闲居，曾子侍。孔子曰：“参，今之君子，惟士与大夫之言之间也，其至于君子之言者甚希矣。于乎！吾主言其不出而死乎！哀哉！”"}, {"ID": 1, "text": "曾子起曰：“敢问：何谓‘主言’？”孔子不应。曾子惧，肃然抠衣下席曰：“弟子知其不孙也，得夫子之间也难，是以敢问也。”"}, {"ID": 2, "text": "孔子不应，曾子惧，退负序而立。孔子曰：“参！女可语明主之道与？”曾子曰：“不敢以为足也，得夫子之间也难，是以敢问。”"}, {"ID": 3, "text": "孔子曰：“吾语女：道者，所以明德也；德者，所以尊道也。是故非德不尊，非道不明。虽有国焉，不教不服，不可以取千里。虽有博地众民，不以其地治之，不可以霸主。是故昔者明主内修七教，外行三至。七教修焉，可以守；三至行焉，可以征。七教不修，虽守不固；三至不行，虽征不服。是故明主之守也，必折冲于千里之外；其征也，衽席之上还师。是故内修七教而上不劳，外行三至而财不费，此之谓明主之道也。”"}, {"ID": 4, "text": "曾子曰：“敢问：不费、不劳，可以为明乎？”孔子愀然扬麋曰：“参！女以明主为劳乎？昔者舜左禹而右皋陶，不下席而天下治。夫政之不中，君之过也。政之既中，令之不行，职事者之罪也。明主奚为其劳也？昔者明主关讥而不征，市阖而不税，税十取一，使民之力，岁不过三日，入山泽以时，有禁而无征，此六者取财之路也。明主舍其四者而节其二者，明主焉取其费也？”"}, {"ID": 5, "text": "曾子曰：“敢问：何谓七教？”孔子曰：“上敬老则下益孝，上顺齿则下益悌，上乐施则下益谅，上亲贤则下择友，上好德则下不隐，上恶贪则下耻争，上强果则下廉耻，民皆有别，则贞、则正，亦不劳矣，此谓七教。七教者，治民之本也，教定是正矣。上者，民之表也。表正，则何物不正？是故君先立于仁，则大夫忠，而士信、民敦、工璞、商悫、女憧、妇空空，七者教之志也。七者布诸天下而不窕，内诸寻常之室而不塞。是故圣人等之以礼，立之以义，行之以顺，而民弃恶也如灌。”"}, {"ID": 6, "text": "曾子曰：“弟子则不足，道则至矣。”孔子曰：“参！姑止！又有焉。昔者明主之治民有法，必别地以州之，分属而治之，然后贤民无所隐，暴民无所伏；使有司日省如时考之，岁诱贤焉，则贤者亲，不肖者惧；使之哀鳏寡，养孤独，恤贫穷，诱孝悌，选贤举能。此七者修，则四海之内无刑民矣。上之亲下也如腹心，则下之亲上也如保子之见慈母也。上下之相亲如此，然后令则从、施则行。因民既迩者说，远者来怀。然后布指知寸，布手知尺，舒肘知寻，十寻而索；百步而堵，三百步而里，千步而井，三井而句烈，三句烈而距；五十里而封，百里而有都邑；乃为畜积衣裘焉，使处者恤行者有兴亡。是以蛮夷诸夏虽衣冠不同、言语不合，莫不来至，朝觐于王。故曰：无市而民不乏，无刑而民不违。毕弋田猎之得，不以盈宫室也：徵敛于百姓，非以充府库也；慢怛以补不足，礼节以损有馀。故曰：多信而寡貌。其礼可守，其信可复，其迹可履其于信也，如四时春秋冬夏。其博有万民也，如饥而食，如渴而饮，下土之人信之夫！暑热冻寒，远若迩；非道迩也，及其明德也。是以兵革不动而威，用利不施而亲，此之谓‘明主之守也，折冲乎千里之外’，此之谓也。”"}, {"ID": 7, "text": "曾子曰：“敢问，何谓三至？”孔子曰：“至礼不让而天下治，至赏不费而天下之士说，至乐无声而天下之民和。明主笃行三至，故天下之君可得而知也，天下之士可得而臣也，天下之民可得而用也。”"}, {"ID": 8, "text": "曾子曰：“敢问：何谓也？”孔子曰：“昔者明主以尽知天下良士之名，既知其名，又知其数；既知其数，又知其所在。明主因天下之爵，以尊天下之士，此之谓‘至礼不让而天下治’。因天下之禄，以富天下之士，此之谓‘至赏不费而天下之士说’。天下之士说，则天下之明誉兴。故曰：所谓天下之至仁者，能合天下之至亲者也。所谓天下之至知者，能用天下之至和者也。所谓天下之至明者，能选天下之至良者也。此三者咸通，然后可以征。是故仁者莫大于爱人，知者莫大于知贤，政者莫大于官贤，有土之君修此三者，则四海之内拱而俟，然后可以征。明主之所征，必道之所废者也。彼废道而不行，然后诛其君，致其征，吊其民，而不夺其财也。故曰：明主之征也，犹时雨也，至则民说矣。是故行施弥博，得亲弥众，此之谓‘衽席之上乎还师’。”"}]}, {"section": 1, "header": "哀公问五义", "data": [{"ID": 9, "text": "鲁哀公问于孔子曰：“吾欲论吾国之士，与之为政，何如者取之？”孔子对曰：“生乎今之世，志古之道；居今之俗，服古之服。舍此而为非者，不亦鲜乎？”"}, {"ID": 10, "text": "哀公曰：“然则今夫章甫、句屦、绅带而搢笏者，此皆贤乎？”孔子曰：“否，不必然。今夫端衣、玄裳、冕而乘路者，志不在于食荤；斩衰、简屦、杖而歠粥者，志不在于饮食。故生乎今之世，志古之道；居今之俗，服古之服；舍此而为非者，虽有，不亦鲜乎？”"}, {"ID": 11, "text": "哀公曰：“善！何如则可谓庸人矣？”孔子对曰：“所谓庸人者，口不能道善言，而志不邑邑；不能选贤人善士而托身焉，以为己忧。动行不知所务，止立不知所定；日选于物，不知所贵；从物而流，不知所归，五凿为政，心从而坏；若此，则可谓庸人矣。”"}, {"ID": 12, "text": "哀公曰：“善！何如则可谓士矣？”孔子对曰：“所谓士者，虽不能尽道术，必有所由焉；虽不能尽善尽美，必有所处焉。是故知不务多，而务审其所知；行不务多，而务审其所由；言不务多，而务审其所谓；知既知之，行既由之，言既顺之，若夫性命肌肤之不可易也，富贵不足以益，贫贱不足以损。若此，则可谓士矣。”"}, {"ID": 13, "text": "哀公曰：“善！何如则可谓君子矣？”孔子对曰：“所谓君子者，躬行忠信，其心不买；仁义在己，而不害不志；闻志广博，而色不伐；思虑明达，而辞不争；君子犹然如将可及也，而不可及也。如此，可谓君子矣。”"}, {"ID": 14, "text": "哀公曰：“善！敢问：何如可谓贤人矣？”孔子对曰：“所谓贤人者，好恶与民同情，取舍与民同统；行中矩绳，而不伤于本；言足法于天下，而不害于其身；躬为匹夫而愿富贵，为诸侯而无财。如此，则可谓贤人矣。”"}, {"ID": 15, "text": "哀公曰：“善！敢问：何如可谓圣人矣？”孔子对曰：“所谓圣人者，知通乎大道，应变而不穷，能测万物之情性者也。大道者，所以变化而凝成万物者也。情性也者，所以理然、不然、取、舍者也。故其事大，配乎天地，参乎日月，杂于云霓，总要万物，穆穆纯纯，其莫之能循；若天之司，莫之能职；百姓淡然，不知其善。若此，则可谓圣人矣。”哀公曰：“善！”"}, {"ID": 16, "text": "孔子出，哀公送之。"}]}, {"section": 2, "header": "哀公问于孔子", "data": [{"ID": 17, "text": "哀公问于孔子曰：“大礼何如？君子之言礼，何其尊也？”孔子曰：“丘也小人，何足以知礼？”君曰：“否！吾子言之也！”孔子曰：“丘闻之也：民之所由生，礼为大。非礼无以节事天地之神明也，非礼无以辨君臣上下长幼之位也，非礼无以别男女父子兄弟之亲、昏姻、疏数之交也，君子以此之为尊敬然。然后以其所能教百姓，不废其会节。有成事，然后治其雕镂文章黼黻以嗣。其顺之，然后言其丧算，备其鼎俎，设其豕腊，修其宗庙，岁时以敬祭祀，以序宗族，则安其居处，丑其衣服，卑其宫室，车不雕几，器不刻镂，食不贰味，以与民同利，昔之君子之行礼者如此。”"}, {"ID": 18, "text": "公曰：“今之君子，胡莫之行也？”孔子曰：“今之君子，好色无厌，淫德不倦，荒怠傲慢，固民是尽，忤其众以伐有道，求得当欲，不以其所。古之用民者由前，今之用民者由后。今之君子，莫为礼也！”"}, {"ID": 19, "text": "孔子侍坐于哀公。哀公曰：“敢问人道谁为大？”孔子愀然作色而对曰：“君及此言也，百姓之德也，固臣敢无辞而对。人道政为大。”"}, {"ID": 20, "text": "公曰：“敢问何谓为政？”孔子对曰：“政者，正也。君为正，则百姓从政矣。君之所为，百姓之所从也。君所不为，百姓何从？”"}, {"ID": 21, "text": "公曰：“敢问为政如之何？”孔子对曰：“夫妇别，父子亲，君臣严，三者正，则庶民从之矣。”"}, {"ID": 22, "text": "公曰：“寡人虽无似也，愿闻所以行三言之道。可得而闻乎？”孔子对曰：“古之为政，爱人为大，所以治。爱人，礼为大，所以治。礼，敬为大；敬之至也，大昏为大，大昏至矣。大昏既至，冕而亲迎，亲之也；亲之也者，亲之也。是故君子兴敬为亲，舍敬是遗亲也。弗爱不亲，弗敬不正；‘爱’与‘敬’，其政之本与？”"}, {"ID": 23, "text": "公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地、社稷、宗庙之主，君何谓已重乎？”"}, {"ID": 24, "text": "公曰：“寡人固。不固，焉得闻此言也？寡人欲问，不得其辞，请少进。”孔子曰：“天地不合，万物不生。大昏，万世之嗣也，君何以谓已重焉？”"}, {"ID": 25, "text": "孔子遂有言曰：“内以治宗庙之礼，足以配天地之神明；出以治直言之礼，足以立上下之敬。物耻足以振之。国耻足以兴之。为政先礼。礼者，政之本与！”"}, {"ID": 26, "text": "孔子遂言曰：“昔三代明王之政，必敬其妻、子也有道。妻也者，亲之主也，敢不敬与？子也者，亲之后也，敢不敬与？君子无不敬也，敬身为大。身也者，亲之枝也，敢不敬与？不能敬其身，是伤其亲；伤其亲，是伤其本；伤其本，枝从而亡。三者，百姓之象也，身以及身，子以及子，配以及配，君子行此三者，则忾乎天下矣。大王之道也如此，则国家顺矣。”"}, {"ID": 27, "text": "公曰：“敢问何谓敬身？”孔子对曰：“君子过言，则民作辞；过动，则民作则。君子言不过辞，动不过则，百姓不命而敬恭。如是，则能敬其身；能敬其身，则能成其亲矣。”"}, {"ID": 28, "text": "公曰：“敢问何谓成亲？”孔子对曰：“君子也者，人之成名也。百姓归之名，谓之‘君子之子’，是使其亲为君子也，是为成其亲名也已。”"}, {"ID": 29, "text": "孔子遂言曰：“古之为政，爱人为大；不能爱人。不能有其身；不能有其身，不能安土；不能安土，不能乐天；不能乐天，不能成身。”"}, {"ID": 30, "text": "公曰：“敢问何谓成身？”孔子对曰：“不过乎物？”"}, {"ID": 31, "text": "公曰：“敢问君子何贵乎天道也？”孔子对曰：“贵其不已。如日月西东相从而不已也，是天道也；不闭其久也，是天道也；无为物成，是天道也；已成而明，是天道也。”"}, {"ID": 32, "text": "公曰：“寡人蠢愚冥烦，子识之心也！”孔子蹴然避席而对曰：“仁人不过乎物，孝子不过乎物，是仁人之事亲也如事天，事天如事亲，是故孝子成身。”"}, {"ID": 33, "text": "公曰：“寡人既闻是言也，无如后罪何？”孔子对曰：“君之及此言也，是臣之福也！”"}]}, {"section": 3, "header": "礼三本", "data": [{"ID": 34, "text": "礼有三本：天地者，性之本也；先祖者，类之本也；君师者，治之本也。无天地焉生？无先祖焉出？无君师焉治？三者偏亡，无安之人。故礼，上事天，下事地，宗事先祖，而宠君师，是礼之三本也。"}, {"ID": 35, "text": "王者天太祖，诸侯不敢怀，大夫、士有常宗，所以别贵始，德之本也。"}, {"ID": 36, "text": "郊止天子，社止诸侯，道及士大夫，所以别尊卑。尊者事尊，卑者事卑，宜钜者钜，宜小者小也。"}, {"ID": 37, "text": "故有天下者事七世，有国者事五世，有五乘之地者事三世，有三乘之地者事二世，待年而食者不得立宗庙，所以别积厚者流泽光、积薄者流泽卑也。"}, {"ID": 38, "text": "大飨尚玄尊，俎生鱼，先大羹，贵饮食之本也。"}, {"ID": 39, "text": "大飨尚玄尊而用酒，食先黍稷而饭稻粱，祭哜大羹而饱乎庶羞，贵本而亲用。贵本之谓文，亲用之谓理，两者合而成文，以归太一，夫是谓大隆。"}, {"ID": 40, "text": "故尊之尚玄酒也，俎之生鱼也，豆之先大羹也，一也。"}, {"ID": 41, "text": "利爵之不啐也，成事之俎不尝也，三侑之不食也，一也。"}, {"ID": 42, "text": "大昏之未发齐也，庙之未纳尸也，始卒之未小敛也，一也。"}, {"ID": 43, "text": "大路车之素幭也，郊之麻冕也，丧服之先散带也，一也。"}, {"ID": 44, "text": "三年之哭不反也，清庙之歌一倡而三叹也，县一罄而尚拊搏、朱弦而通越也，一也。"}, {"ID": 45, "text": "凡礼始于脱，成于文，终于隆。故至备，情文俱尽；其次，情文佚兴；其下，复情以归太一。"}, {"ID": 46, "text": "天地以合，四海以洽，日月以明，星辰以行，江河以流，万物以倡，好恶以节，喜怒以当，以为下则顺，以为上则明，万变不乱，贷之则丧。"}]}, {"section": 4, "header": "礼察", "data": [{"ID": 47, "text": "孔子曰：“君子之道譬犹防与？夫礼之塞，乱之所从生也；犹防之塞，水之所从来也。故以旧防为无用而坏之者，必有水败；以旧礼为无所用而去之者，必有乱患。”故昏姻之礼废，则夫妇之道苦，而淫辟之罪多矣；乡饮酒之礼废，则长幼之序失，而争斗之狱繁矣。聘射之礼废，则诸侯之行恶，而盈溢之败起矣。丧祭之礼废，则臣子之恩薄，而倍死忘生之礼众矣。"}, {"ID": 48, "text": "凡人之知，能见已然，不能见将然。礼者，禁于将然之前；而法者，禁于已然之后。是故法之用易见，而礼之所为生难知也。"}, {"ID": 49, "text": "若夫庆赏以劝善，刑罚以惩恶，先王执此之正，坚如金石，行此之信，顺如四时；处此之功，无私如天地尔，岂顾不用哉？然如曰礼云礼云，贵绝恶于未萌、而起信于微眇，使民日从善远罪而不自知也。孔子曰：“听讼，吾犹人也，必也使无讼乎。”此之谓也。"}, {"ID": 50, "text": "为人主计者，莫如安审取舍。取舍之极，定于内；安危之萌，应于外。安者，非一日而安也；危者，非一日而危也；皆以积然，不可不察也。善不积，不足以成名；恶不积，不足以灭身。而人之所行，各在其取舍。以礼义治之者积礼义，以刑罚治之者积刑罚；刑罚积而民怨倍，礼义积而民和亲。故世主欲民之善同，而所以使民之善者异。或导之以德教，或欧之以法令。导之以德教者，德教行而民康乐；欧之以法令者，法令极而民哀戚。哀乐之感，祸福之应也。"}, {"ID": 51, "text": "我以为秦王之欲尊宗庙而安子孙，与汤武同。然则如汤武能广大其德，久长其后，行五百岁而不失；秦王亦欲至是，而不能持天下十馀年，即大败之。此无佗故也，汤武之定取舍审，而秦王之定取舍不审也。易曰：“君子慎始，差若毫厘，缪之千里。”取舍之谓也。然则为人主师傅者，不可不日夜明此。"}, {"ID": 52, "text": "问：“为天下如何？”曰：“天下，器也。今人之置器，置诸安处则安，置诸危处则危；而天下之情，与器无以异，在天子所置尔。汤武置天下于仁义礼乐而德泽洽，禽兽草木广育，被蛮貊四夷，累子孙十馀世，历年久五六百岁，此天下之所共闻也。秦王置天下于法令刑罚，德泽无一有，而怨毒盈世，民憎恶如仇雠，祸几及身，子孙诛绝，此天下之所共见也。夫用仁义礼乐为天下者，行五六百岁犹存；用法令为天下者，十馀年即亡；是非明矅大验乎？人言曰：‘听言之道，必以其事观之，则言者莫妄言。’今子或言礼义之不如法令，教化之不如刑罚。人主胡不承殷周秦事以观之乎？”"}]}, {"section": 5, "header": "夏小正", "data": [{"ID": 53, "text": "正月："}, {"ID": 54, "text": "启蛰。言始发蛰也。"}, {"ID": 55, "text": "雁北乡。先言雁而后言乡者，何也？见雁而后数其乡也。乡者，何也？乡其居也，雁以北方为居。何以谓之居？生且长焉尔。“九月遰鸿雁”，先言遰而后言鸿雁，何也？见遰而后数之，则鸿雁也。何不谓南乡也？曰：非其居也，故不谓南乡。记鸿雁之遰也，如不记其乡，何也？曰：鸿不必当小正之遰者也。"}, {"ID": 56, "text": "雉震呴。震也者，鸣也。呴也者，鼓其翼也。正月必雷，雷不必闻，惟雉为必闻。何以谓之雷？则雉震呴，相识以雷。"}, {"ID": 57, "text": "鱼陟负冰。陟，升也。负冰云者，言解蛰也。"}, {"ID": 58, "text": "农纬厥耒。纬，束也。束其耒云尔者，用是见君之亦有耒也。"}, {"ID": 59, "text": "初岁祭耒始用𣈱。初岁祭耒，始用𣈱也。𣈱也者，终岁之用祭也。其曰“初”云尔者，言是月始用之也。初者，始也。或曰：祭韭也。"}, {"ID": 60, "text": "囿有见韭。囿也者，园之燕者也。"}, {"ID": 61, "text": "时有俊风。俊者，大也。大风，南风也。何大于南风也？曰：合冰必于南风，解冰必于南风；生必于南风，收必于南风；故大之也。"}, {"ID": 62, "text": "寒日涤冻涂。涤也者，变也，变而暖也。冻涂也者，冻下而泽上多也。"}, {"ID": 63, "text": "田鼠出。田鼠者，嗛鼠也，记时也。"}, {"ID": 64, "text": "农率均田。率者，循也。均田者，始除田也，言农夫急除田也。"}, {"ID": 65, "text": "獭献鱼。獭祭鱼，其必与之献，何也？曰：非其类也。祭也者，得多也，善其祭而后食之。“十月豺祭兽”，谓之“祭”；“獭祭鱼”，谓之“献”；何也？豺祭其类，獭祭非其类，故谓之“献”，大之也。"}, {"ID": 66, "text": "鹰则为鸠。鹰也者，其杀之时也。鸠也者，非其杀之时也。善变而之仁也，故其言之也，曰“则”，尽其辞也。"}, {"ID": 67, "text": "农及雪泽。言雪泽之无高下也。"}, {"ID": 68, "text": "初服于公田。古有公田焉者。古者先服公田，而后服其田也。"}, {"ID": 69, "text": "采芸。为庙采也。"}, {"ID": 70, "text": "鞠则见。鞠者何？星名也。鞠则见者，岁再见尔。"}, {"ID": 71, "text": "初昏参中。盖记时也云。"}, {"ID": 72, "text": "斗柄县在下。言斗柄者，所以著参之中也。"}, {"ID": 73, "text": "柳稊。稊也者，发孚也。"}, {"ID": 74, "text": "梅、杏、杝桃则华。杝桃，山桃也。"}, {"ID": 75, "text": "缇缟。缟也者，莎随也。缇也者，其实也。先言缇而后言缟，何也？缇先见者也。何以谓之？小正以著名也。"}, {"ID": 76, "text": "鸡桴粥。粥也者，相粥之时也。或曰：桴，妪伏也。粥，养也。"}, {"ID": 77, "text": "二月："}, {"ID": 78, "text": "往耰黍，禅。禅，单也。"}, {"ID": 79, "text": "初俊羔助厥母粥。俊也者，大也。粥也者，养也。言大羔能食草木，而不食其母也。羊盖非其子而后养之，善养而记之也。或曰：夏有煮祭，祭者用羔。是时也，不足喜乐，善羔之为生也而祭之，与羔羊腹时也。"}, {"ID": 80, "text": "绥多女士。绥，安也。冠子取妇之时也。"}, {"ID": 81, "text": "丁亥万用入学。丁亥者，吉日也。万也者，干戚舞也。入学也者，大学也。谓今时大舍采也。"}, {"ID": 82, "text": "祭鲔。祭不必鲔，记鲔何也？鲔之至有时，美物也。鲔者，鱼之先至者也，而其至有时，谨记其时。"}, {"ID": 83, "text": "荣菫、采蘩。菫，菜也。蘩，由胡；由胡者，蘩母也；蘩母者，旁勃也。皆豆实也，故记之。"}, {"ID": 84, "text": "昆小虫抵蚳。昆者，众也，由魂魂也。由魂魂也者，动也，小虫动也。其先言动而后言虫者。何也？万物至是，动而后著。抵，犹推也。蚳。蚁卵也，为祭醢也。取之则必推之，推之不必取之，取必推而不言取。"}, {"ID": 85, "text": "来降燕。乃睇燕乙也。降者，下也。言来者何也？莫能见其始出也，故曰‘来降’。言‘乃睇’何也？睇者，眄也。眄者，视可为室者也。百鸟皆曰巢，突穴取与之室，何也？操泥而就家，入人内也。"}, {"ID": 86, "text": "剥媆。以为鼓也。"}, {"ID": 87, "text": "有鸣仓庚。仓庚者，商庚也。商庚者，长股也。"}, {"ID": 88, "text": "荣芸，时有见稊，始收。有见稊而后始收，是小正序也。小正之序时也，皆若是也。稊者，所为豆实。"}, {"ID": 89, "text": "三月："}, {"ID": 90, "text": "参则伏。伏者，非亡之辞也。星无时而不见，我有不见之时，故曰伏云。"}, {"ID": 91, "text": "摄桑。桑摄而记之，急桑也。"}, {"ID": 92, "text": "委杨。杨则苑而后记之。"}, {"ID": 93, "text": "䍷羊。羊有相还之时，其类䍷䍷然，记变尔。或曰：䍷，羝也。"}, {"ID": 94, "text": "螜则鸣。螜，天蝼也。"}, {"ID": 95, "text": "颁冰。颁冰也者，分冰以授大夫也。"}, {"ID": 96, "text": "采识。识，草也。"}, {"ID": 97, "text": "妾、子始蚕。先妾而后子，何也？曰：事有渐也，言事自卑者始。"}, {"ID": 98, "text": "执养宫事。执，操也。养，大也。"}, {"ID": 99, "text": "祈麦实。麦实者，五谷之先见者，故急祈而记之也。"}, {"ID": 100, "text": "越有小旱。越，于也。记是时恒有小旱。"}, {"ID": 101, "text": "田鼠化为鴽。鴽，鹌也。变而之善，故尽其辞也。鴽为鼠，变而之不善，故不鴽尽其辞也。"}, {"ID": 102, "text": "拂桐芭。拂也者，拂也。桐芭之时也。或曰：言桐芭始生貌拂拂然也。"}, {"ID": 103, "text": "鸣鸠。言始相命也。先鸣而后鸠，何也？鸠者鸣，而后知其鸠也。"}, {"ID": 104, "text": "四月："}, {"ID": 105, "text": "昴则见。"}, {"ID": 106, "text": "初昏南门正。南门者，星也。岁再见。壹正，盖大正所取法也。"}, {"ID": 107, "text": "鸣札。札者，宁县也。鸣而后知之，故先鸣而后札。"}, {"ID": 108, "text": "囿有见杏。囿者，山之燕者也。"}, {"ID": 109, "text": "鸣蜮。蜮也者，或曰，屈造之属也。"}, {"ID": 110, "text": "王萯秀。"}, {"ID": 111, "text": "取荼。荼也者，以为君荐蒋也。"}, {"ID": 112, "text": "秀幽。越有大旱。"}, {"ID": 113, "text": "记时尔。"}, {"ID": 114, "text": "执陟攻驹。执也者，始执驹也。执驹也者，离之去母也。陟，升也。执而升之君也。攻驹也者，教之服车，数舍之也。"}, {"ID": 115, "text": "五月："}, {"ID": 116, "text": "参则见。参也者，伐星也，故尽其辞也。"}, {"ID": 117, "text": "浮游有殷。殷，众也。浮游，殷之时也。浮游者，渠略也，朝生而莫死。称“有”，何也？有见也。"}, {"ID": 118, "text": "觖则鸣。觖者，百鹩也。鸣者，相命也。其不辜之时也，是善之，故尽其辞也。"}, {"ID": 119, "text": "时有养日。养，长也。一则在本，一则在末，故其记曰“时养日”云也。"}, {"ID": 120, "text": "乃瓜。乃者，急瓜之辞也。瓜也者，始食瓜也。"}, {"ID": 121, "text": "良蜩鸣。良蜩也者，五采具。"}, {"ID": 122, "text": "匽之兴，五日翕，望乃伏。其不言“生”而称“兴”，何也？不知其生之时，故曰“兴”。以其兴也，故言之“兴”。五日翕也。望也者，月之望也。而伏云者，不知其死也，故谓之“伏”。五日也者，十五日也。翕也者，合也。伏也者，入而不见也。"}, {"ID": 123, "text": "启灌蓝蓼。启者，别也，陶而疏之也。灌也者，聚生者也。记时也。"}, {"ID": 124, "text": "鸠为鹰。"}, {"ID": 125, "text": "唐蜩鸣。唐蜩者，匽也。"}, {"ID": 126, "text": "初昏大火中。大火者，心也。心中，种黍、菽、糜时也。"}, {"ID": 127, "text": "煮梅。为豆实也。"}, {"ID": 128, "text": "蓄兰。为沐浴也。"}, {"ID": 129, "text": "菽糜。以在经中，又言之时，何也？是食矩关而记之。"}, {"ID": 130, "text": "颁马。分夫妇之驹也。"}, {"ID": 131, "text": "将闲诸则。或取离驹纳之法则也。"}, {"ID": 132, "text": "六月："}, {"ID": 133, "text": "初昏斗柄正在上。五月大火中，六月斗柄正在上，用此见斗柄之不正当心也，盖当依依尾也。"}, {"ID": 134, "text": "煮桃。桃也者，杝桃也；杝桃也者，山桃也；煮以为豆实也。"}, {"ID": 135, "text": "鹰始挚。始挚而言之，何也？讳杀之辞也，故言挚云。"}, {"ID": 136, "text": "七月："}, {"ID": 137, "text": "秀雚苇。未秀则不为雚苇，秀然后为雚苇，故先言秀。"}, {"ID": 138, "text": "狸子肇肆。肇，始也。肆，遂也。言其始遂也。其或曰：肆杀也。"}, {"ID": 139, "text": "湟潦生苹。湟，下处也。有湟，然后有潦；有潦，而后有苹草也。"}, {"ID": 140, "text": "爽死。爽也者，犹疏也。"}, {"ID": 141, "text": "荓秀。荓也者，马帚也。"}, {"ID": 142, "text": "汉案户。汉也者，河也。案户也者，直户也，言正南北也。"}, {"ID": 143, "text": "寒蝉鸣。寒蝉也者，蝭𧔉也。"}, {"ID": 144, "text": "初昏织女正东乡。时有霖雨。"}, {"ID": 145, "text": "灌荼。灌，聚也。荼，雚苇之秀，为蒋褚之也。雚未秀为菼，苇未秀为芦。斗柄县在下则旦。"}, {"ID": 146, "text": "八月："}, {"ID": 147, "text": "剥瓜。畜瓜之时也。"}, {"ID": 148, "text": "玄校。玄也者，黑也。校也者，若绿色然，妇人未嫁者衣之。"}, {"ID": 149, "text": "剥枣。剥也者，取也。"}, {"ID": 150, "text": "粟零。零也者，降也。零而后取之，故不言剥也。"}, {"ID": 151, "text": "丹鸟羞白鸟。丹鸟者，谓丹良也。白鸟，谓闽蚋也。其谓之鸟，何也？重其养者也。有翼者为鸟。羞也者，进也，不尽食也。"}, {"ID": 152, "text": "辰则伏。辰也者，谓星也。伏也者，入而不见也。"}, {"ID": 153, "text": "鹿人从。鹿人从者：从，群也。鹿之养也离，群而善之。离而生，非所知时也，故记从、不记离。君子之居幽也，不言。或曰：人从也者，大者于外，小者于内率之也。"}, {"ID": 154, "text": "鴽为鼠。参中则旦。"}, {"ID": 155, "text": "九月："}, {"ID": 156, "text": "内火。内火也者，大火；大火也者，心也。"}, {"ID": 157, "text": "遰鸿雁。遰，往也。"}, {"ID": 158, "text": "主夫出火。主以时纵火也。"}, {"ID": 159, "text": "陟玄鸟蛰。陟，升也。玄鸟也者，燕也。先言“陟”而后言“蛰”，何也？陟而后蛰也。"}, {"ID": 160, "text": "熊、罴、貊、貉、鼶、鼬则穴，若蛰而。"}, {"ID": 161, "text": "荣鞠树麦。鞠，草也。鞠荣而树麦，时之急也。"}, {"ID": 162, "text": "王始裘。王始裘者，何也？衣裘之时也。"}, {"ID": 163, "text": "辰系于日。"}, {"ID": 164, "text": "雀入于海为蛤。盖有矣，非常入也。"}, {"ID": 165, "text": "十月："}, {"ID": 166, "text": "豺祭兽。善其祭而后食之也。"}, {"ID": 167, "text": "初昏南门见。南门者，星名也，及此再见矣。"}, {"ID": 168, "text": "黑鸟浴。黑鸟者，何也？乌也。浴也者，飞乍高乍下也。"}, {"ID": 169, "text": "时有养夜。养者，长也；若日之长也。"}, {"ID": 170, "text": "玄雉入于淮，为蜃。蜃者，蒲卢也。"}, {"ID": 171, "text": "织女正北乡，则旦。织女，星名也。"}, {"ID": 172, "text": "十一月：王狩。"}, {"ID": 173, "text": "狩者，言王之时田也，冬猎为狩。"}, {"ID": 174, "text": "陈筋革。陈筋革者，省兵甲也。"}, {"ID": 175, "text": "啬人不从。不从者，弗行。"}, {"ID": 176, "text": "于时月也，万物不通。"}, {"ID": 177, "text": "陨麋角。陨，坠也。日冬至，阳气至，始动，诸向生皆蒙蒙符矣，故麋角陨，记时焉尔。"}, {"ID": 178, "text": "十二月："}, {"ID": 179, "text": "鸣弋。弋也者，禽也。先言“鸣”而后言“弋”者，何也？鸣而后知其弋也。"}, {"ID": 180, "text": "元驹贲。元驹也者，蚁也。贲者，何也？走于地中也。"}, {"ID": 181, "text": "纳卵蒜。卵蒜也者，本如卵者也。纳者，何也？纳之君也。"}, {"ID": 182, "text": "虞人入梁。虞人，官也。梁者，主设罔罟者也。"}, {"ID": 183, "text": "陨麋角。盖阳气旦睹也，故记之也。"}]}, {"section": 6, "header": "保傅", "data": [{"ID": 184, "text": "殷为天子，三十馀世而周受之；周为天子，三十馀世而秦受之；秦为天子，二世而亡。人惟非甚相远也，何殷周有道之长，而秦无道之暴？其故可知也。"}, {"ID": 185, "text": "古之王者，太子乃生，固举之礼，使士负之。有司参夙兴端冕，见之南郊，见之天也。过阙则下，过庙则趋，孝子之道也。故自为赤子时，教固以行矣。昔者，周成王幼，在襁褓之中，召公为太保，周公为太傅，太公为太师。保，保其身体；傅，傅其德义；师，导之教顺，此三公之职也。于是为置三少，皆上大夫也。曰少保、少傅、少师，是与太子宴者也。"}, {"ID": 186, "text": "故孩提，三公三少固明孝仁礼义以导习之也。逐去邪人，不使见恶行。于是比选天下端士孝悌闲博有道术者，以辅翼之，使之与太子居处出入；故太子乃目见正事，闻正言，行正道，左视右视，前后皆正人。夫习与正人居，不能不正也；犹生长于楚，不能不楚言也。故择其所嗜，必先受业，乃得当之；择其所乐，必先有习，乃得为之。孔子曰：‘少成若性，习贯之为常。’此殷、周之所以长有道也。"}, {"ID": 187, "text": "及太子少长，知妃色，则入于小学，小者所学之宫也。学礼曰：帝入东学，上亲而贵仁，则亲疏有序，如恩相及矣。帝入南学，上齿而贵信，则长幼有差，如民不诬矣。帝入西学，上贤而贵德，则圣智在位，而功不匮矣。帝入北学，上贵而尊爵，则贵贱有等，而下不逾矣。帝入太学，承师问道，退习而端于太傅，太傅罚其不则，而达其不及，则德智长而理道得矣。此五义者既成于上，则百姓黎民化辑于下矣。学成治就，此殷周之所以长有道也。"}, {"ID": 188, "text": "及太子既冠成人，免于保傅之严，则有司过之史，有亏膳之宰。太子有过，史必书之。史之义，不得不书过，不书过则死。过书，而宰彻去膳。夫膳宰之义，不得不彻膳，不彻膳则死。于是有进膳之旍，有诽谤之木，有敢谏之奣，鼓史诵诗，工诵正谏，士传民语；习与智长，故切而不攘；化与心成，故中道若性；是殷、周所以长有道也。"}, {"ID": 189, "text": "三代之礼，天子春朝朝日，秋暮夕月，所以明有别也。春秋入学，坐国老执酱而亲馈之，所以明有孝也。行中鸾和，步中采茨，趋中肆夏，所以明有度也。于禽兽，见其生不食其死，闻其声不尝其肉，故远庖厨，所以长恩，且明有仁也。食以礼，彻以乐，失度则史书之，工诵之，三公进而读之，宰夫减其膳，是天子不得为非也。"}, {"ID": 190, "text": "明堂之位曰：笃仁而好学，多闻而道慎，天子疑则问，应而不穷者，谓之道；道者，导天子以道者也；常立于前，是周公也。诚立而敢断，辅善而相义者，谓之充；充者，充天子之志也；常立于左，是太公也。洁廉而切直，匡过而谏邪者，谓之弼；弼者，拂天子之过者也；常立于右，是召公也。博闻强记，接给而善对者，谓之承；承者，承天子之遗忘者也；常立于后，是史佚也。故成王中立而听朝，则四圣维之，是以虑无失计，而举无过事；殷周之前以长久者，其辅翼天子有此具也。"}, {"ID": 191, "text": "及秦不然，其俗固非贵辞让也，所尚者告得也；固非贵礼义也，所尚者刑罚也；故赵高傅胡亥而教之狱，所习者，非斩劓人，则夷人三族也；故今日即位，明日射人，忠谏者，谓之诽谤，深为计者谓之訞诬；其视杀人若芟草菅然。岂胡亥之性恶哉？彼其所以习导非其治故也。"}, {"ID": 192, "text": "鄙语曰：‘不习为吏，如视已事。’又曰：‘前车覆，后车诫。’夫殷周所以长久者，其已事可知也，然如不能从，是不法圣知也。秦世所以亟绝者，其辙迹可见也，然而不辞者，是前车覆，而后车必覆也。夫存亡之败，治乱之机，其要在是矣。"}, {"ID": 193, "text": "天下之命悬于天子，天子之善在于早谕教与选左右；心未疑而先教谕，则化易成也。夫开于道术，知义理之指则教之功也。若夫服习积贯，则左右已；胡越之人，生而同声，嗜欲不异，及其长而成俗也，参数译而不能相通，行虽有死不能相为者，教习然也。故曰选左右早谕教最急。夫教得而左右正，左右正则天子正矣，天子正而天下定矣。书曰：‘一人有庆，万民赖之。’此时务也。"}, {"ID": 194, "text": "天子不论先圣王之德，不知国君畜民之道，不见礼义之正，不察应事之礼，不博古之典传，不闲于威仪之数，诗书礼乐无经，学业不法，凡是其属，太师之任也。天子无思于父母，不惠于庶民，无礼于大臣，不中于制狱，无经于百官，不哀于丧；不敬于祭，不信于诸侯，不诫于戎事，不诚于赏罚，不厚于德，不强于行，赐与侈于近臣，邻爱于疏远卑贱，不能惩忿窒欲，不从太师之言，凡是之属，太傅之任也。天子处位不端，受业不敬，言语不序，声音不中律，进退节度无礼，升降揖让无容，周旋俯仰视瞻无仪，安顾咳唾，趋行不得，色不比顺，隐琴瑟，凡此其属，太保之任也。"}, {"ID": 195, "text": "天子宴瞻其学，左右之习反其师，答远方诸侯，不知文雅之辞，应群臣左右，不知已诺之正，简闻小诵，不传不习，凡此其属，少师之任也。天子居处出入不以礼，冠带在服不以制，御器在侧不以度，纵上下杂采不以章，忿怒说喜不以义，赋与集让不以节，凡此其属，少傅之任也。天子宴私安如易，乐而湛，饮酒而醉，食肉而餕，饱而强，饥而惏，暑而暍，寒而嗽，寝而莫宥，坐而莫侍，行而莫先莫后。天子自为开门户，取玩好，自执器皿，亟顾环面，御器之不举不藏，凡此其属，少保之任也。号呼歌谣，声音不中律。宴乐雅诵，送乐序；不知日月之时节，不知先王之讳与大国之忌，不知风雨雷电之眚，凡此其属，太史之任也。"}, {"ID": 196, "text": "易曰：‘正其本，万物理；失之毫厘，差之千里。’故君子慎始也。春秋之元，诗之关雎，礼之冠婚，易之乾巛，皆慎始敬终云尔。素诚繁成，谨为子孙，娶妻嫁女，必择孝悌世世有行义者，如是，则其子孙慈孝，不敢婬暴，党无不善，三族辅之，故曰：凤凰生而有仁义之意，虎狼生而有贪戾之心，两者不等，名以其母，呜呼！戒之哉！无养乳虎，将伤天下。故曰素成。"}, {"ID": 197, "text": "胎教之道，书之玉板，藏之金匮，置之宗庙，以为后世戒。青史氏之记曰：“古者胎教，王后腹之，七月而就宴室，太史持铜而御户左，太宰持斗而御户右。比及三月者，王后所求声音非礼乐，则太师縕瑟而称不习，所求滋味者非正味，则太宰倚斗而言曰：不敢以待王太子。太子生而泣，太师吹铜曰：声中其律。太宰曰：滋味上某。”然后卜名。上无取于天，下无取于墬，中无取于名山通谷，无拂于乡俗，是故君子名难知而易讳也；此所以养恩之道。"}, {"ID": 198, "text": "古者年八岁而出就外舍，学小艺焉，履小节焉。束发而就大学。学大艺焉，履大节焉。居则习礼文，行则鸣佩玉，升车则闻和鸾之声，是以非僻之心无自入也。在衡为鸾，在轼为和，马动而鸾鸣，鸾鸣而和应。声曰和，和则敬，此御之节也。上车以和鸾为节，下车以佩玉为度；上有双衡，下有双璜、冲牙、玭珠以纳其间，琚瑀以杂之。行以采茨，趋以肆夏，步环中规，折还中矩，进则揖之，退则扬之，然后玉锵鸣也。"}, {"ID": 199, "text": "古之为路车也，盖圆以象天，二十八橑以象列星，轸方以象地，三十辐以象月。故仰则观天文，俯则察地理，前视则睹鸾和之声，侧听则观四时之运，此巾车之道也。"}, {"ID": 200, "text": "周后妃任成王于身，立而不跂，坐而不差，独处而不倨，虽怒而不詈，胎教之谓也。"}, {"ID": 201, "text": "成王生，仁者养之，孝者襁之，四贤傍之。成王有知，而选太公为师，周公为傅，此前有与计，而后有与虑也。是以封泰山而禅梁甫，朝诸侯而一天下。犹此观之，王左右不可不练也。昔者禹以夏王，桀以夏亡。汤以殷王，纣以殷亡。阖庐以吴战胜无敌，夫差以见禽于越。文公以晋国霸，而厉公以见杀于匠黎之宫。威王以齐强于天下，而简公以弑于檀台。穆公以显名尊号，二世以刺于望夷之宫。其所以君王同而功迹不等者，所任异也。"}, {"ID": 202, "text": "故成王处襁抱之中朝诸侯，周公用事也。武灵王五十而弑沙丘，任李兑也。齐桓公得管仲，九合诸侯，一匡天下，再为义王；失管仲，任竖刁、狄牙，身死不葬，而为天下笑。一人之身，荣辱具施焉者，在所任也。故魏有公子无忌，而削地复得。赵得蔺相如，而秦不敢出。安陵任周瞻，而国人独立。楚有申包胥，而昭王反复。齐有田单，襄王得其国。由是观之，无贤佐俊仕而能成功立名安危继绝者，未之有也。"}, {"ID": 203, "text": "是以国不务大，而务得民心；佐不务多，而务得贤臣。得民心者民从之，有贤佐者士归之。文王请除炮烙之刑而殷民从，汤去张网者之三面而二垂至，越王不颓旧冢而吴人服，以其前为慎于人也。"}, {"ID": 204, "text": "故同声则异而相应，意合则未见而相亲，贤者立于本朝，而天下之豪相率而趋之也。何以知其然也？管仲者，桓公之雠也。鲍叔以为贤于己，而进之桓公，七十言说乃听，遂使桓公除仇雠之心，而委之国政焉，桓公垂拱无事而朝诸侯，鲍叔之力也。管仲之所以北走桓公，而无自危之心者，同声于鲍也。"}, {"ID": 205, "text": "卫灵公之时，蘧伯玉贤而不用，迷子瑕不肖而任事，史怅患之，数言蘧伯玉贤而不听。病且死，谓其子曰：‘我即死，治丧于北堂，吾生不能进蘧伯玉，而退迷子瑕，是不能正君者，死不当成礼，而置尸于北堂，于我足矣。’灵公往吊，问其故，其子以父言闻。灵公造然失容。曰：‘吾失矣！’立召蘧伯玉而贵之，召迷子瑕而退，徙丧于堂，成礼而后去。卫国以治，史怅之力也。夫生进贤而退不肖，死且未止，又以尸谏，可谓忠不衰矣。"}, {"ID": 206, "text": "纣杀王子比干，而箕子被发阳狂，灵公杀泄冶，而邓元去陈以族从，自是之后，殷并于周，陈亡于楚，以其杀比干与泄冶，而失箕子与邓元也。燕昭王得郭隗，而邹衍乐毅，以齐至，于是举兵而攻齐，栖闵王于莒。燕支地计众，不与齐均也，然如所以能申意至于此者，由得士也。故无常安之国，无宜治之民，得贤者安存，失贤者危亡，自古及今，未有不然者也。"}, {"ID": 207, "text": "明镜者，所以察形也；往古者，所以知今也。今知恶古之危亡，不务袭迹于其所以安存，则未有异于却走而求及于前人也。太公知之，故兴微子之后，而封比干之墓，夫圣人之于当世存者乎，其不失可知也。"}]}, {"section": 7, "header": "曾子立事", "data": [{"ID": 208, "text": "曾子曰：“君子攻其恶，求其过，强其所不能，去私欲，从事于义，可谓学矣。"}, {"ID": 209, "text": "君子爱日以学，及时以行，难者弗辟，易者弗从，──唯义所在。日旦就业，夕而自省思，以殁其身，亦可谓守业矣。"}, {"ID": 210, "text": "君子学必由其业，问必以其序，问而不决，承闲观色而复之，虽不说，亦不强争也。"}, {"ID": 211, "text": "君子既学之，患其不博也；既博之，患其不习也，既习之，患其无知也；既知之，患其不能行也；既能行之，贵其能让也；君子之学，致此五者而已矣。"}, {"ID": 212, "text": "君子博学而孱守之，微言而笃行之，行必先人，言必后人，君子终身守此悒悒。"}, {"ID": 213, "text": "行无求数有名，事无求数有成；身言之，后人扬之；身行之，后人秉之；君子终身守此惮惮。"}, {"ID": 214, "text": "君子不绝小，不殄微也；行自微也，不微人；人知之，则愿也；人不知，苟吾自知也；君子终身守此勿勿也。"}, {"ID": 215, "text": "君子祸之为患，辱之为畏，见善恐不得与焉，见不善恐其及己也，是故君子疑以终身。"}, {"ID": 216, "text": "君子见利思辱，见恶思诟，嗜欲思耻，忿怒思患，君子终身守此战战也。"}, {"ID": 217, "text": "君子虑胜气，思而后动，论而后行，行必思言之，言之必思复之，思复之必思无悔言，亦可谓慎矣。"}, {"ID": 218, "text": "人信其言，从之以行，人信其行，从之以复；复宜其类，类宜其年，亦可谓外内合矣。"}, {"ID": 219, "text": "君子疑则不言，未问则不言，两问则不行其难者。"}, {"ID": 220, "text": "君子患难除之，财色远之，流言灭之，祸之所由生自孅孅也，是故君子夙绝之。"}, {"ID": 221, "text": "君子己善，亦乐人之善也；己能，亦乐人之能也；己虽不能，亦不以援人。"}, {"ID": 222, "text": "君子好人之为善，而弗趣也，恶人之为不善，而弗疾也；疾其过而不补也，饰其美而不伐也，伐则不益，补则不改矣。"}, {"ID": 223, "text": "君子不先人以恶，不疑人以不信；不说人之过，成人之美；存往者，在来者，朝有过，夕改，则与之；夕有过，朝改，则与之。"}, {"ID": 224, "text": "君子义则有常，善则有邻；见其一，冀其二；见其小，冀其大；苟有德焉，亦不求盈于人也。"}, {"ID": 225, "text": "君子不绝人之欢，不尽人之礼；来者不豫，往者不慎也，去之不谤，就之不赂；亦可谓忠矣。"}, {"ID": 226, "text": "君子恭而不难，安而不舒，逊而不谄，宽而不纵，惠而不俭，直而不径，亦可谓知矣。"}, {"ID": 227, "text": "君子入人之国，不称其讳，不犯其禁，不服华色之服，不称惧惕之言。故曰：与其奢也宁俭，与其倨也宁句。"}, {"ID": 228, "text": "可言而不信，宁无言也。君子终日言，不在尤之中；小人一言，终身为罪。"}, {"ID": 229, "text": "君子乱言而弗殖，神言弗致也，道远日益云。众信弗主，灵言弗与，人言不信不和。"}, {"ID": 230, "text": "君子不唱流言，不折辞，不陈人以其所能；言必有主，行必有法，亲人必有方。"}, {"ID": 231, "text": "多知而无亲，博学而无方，好多而无定者，君子弗与也。君子多知而择焉，博学而算焉，多言而慎焉。"}, {"ID": 232, "text": "博学而无行，进给而不让，好直而俓，俭而好𠋤者，君子不与也。"}, {"ID": 233, "text": "夸而无耻，强而无惮，好勇而忍人者，君子不与也。"}, {"ID": 234, "text": "亟达而无守，好名而无体，忿怒而为恶，足恭而口圣，而无常位者，君子弗与也。"}, {"ID": 235, "text": "巧言令色，能小行而笃，难于仁矣。嗜酤酒，好讴歌巷游，而乡居者乎？吾无望焉耳！"}, {"ID": 236, "text": "出入不时，言语不序，安易而乐暴，惧之而不恐，说之而不听，虽有圣人，亦无若何矣。"}, {"ID": 237, "text": "临事而不敬，居丧而不哀，祭祀而不畏，朝廷而不恭，则吾无由知之矣。"}, {"ID": 238, "text": "三十、四十之闲而无蓺，即无蓺矣；五十而不以善闻矣；七十而无德，虽有微过，亦可以勉矣。"}, {"ID": 239, "text": "其少不讽诵，其壮不论议，其老不教诲，亦可谓无业之人矣。"}, {"ID": 240, "text": "少称不弟焉，耻也；壮称无德焉，辱也；老称无礼焉，罪也。"}, {"ID": 241, "text": "过而不能改，倦也。行而不能遂，耻也；慕善人而不与焉，辱也；弗知而不问焉，固也；说而不能，穷也；喜怒异虑，惑也；不能行而言之，诬也；非其事而居之，矫也；道言而饰其辞，虚也；无益而食厚禄，窃也；好道烦言，乱也；杀人而不戚焉，贼也。"}, {"ID": 242, "text": "人言不善而不违，近于说其言；说其言，殆于以身近之也；殆于以身近之，殆于身之矣。"}, {"ID": 243, "text": "人言善而色葸焉，近于不说其言；不说其言，殆于以身近之也；殆于以身近之，殆于身之矣。"}, {"ID": 244, "text": "故目者，心之浮也；言者，行之指也；作于中，则播于外也。故曰：以其见者占其隐者。故曰：听其言也，可以知其所好矣。"}, {"ID": 245, "text": "观说之流，可以知其术也；久而复之，可以知其信矣；观其所爱亲，可以知其人矣。"}, {"ID": 246, "text": "临惧之，而观其不恐也；怒之，而观其不惛也；喜之，而观其不诬也；近诸色，而观其不逾也；饮食之，而观其有常也；利之，而观其能让也；居哀，而观其贞也；居约，而观其不营也；勤劳之，而观其不扰人也。"}, {"ID": 247, "text": "君子之于不善也，身勿为，能也；色勿为，不可能也。色也勿为，可能也；心思勿为，不可能也。"}, {"ID": 248, "text": "太上乐善，其次安之，其下亦能自强。"}, {"ID": 249, "text": "仁者乐道，智者利道，愚者从，弱者畏。不愚不弱，执诬以强，亦可谓弃民矣。"}, {"ID": 250, "text": "太上不生恶，其次而能夙绝之也，其下复而能改也。复而不改，殒身覆家，大者倾覆社稷。是故君子出言以鄂鄂，行身以战战，亦殆勉于罪矣。"}, {"ID": 251, "text": "是故君子为小由为大也，居由仕也，备则未为备也，而勿虑存焉？"}, {"ID": 252, "text": "事父可以事君，事兄可以事师长，使子犹使臣也，使弟犹使承嗣也；能取朋友者，亦能取所予从政者矣；赐与其宫室，亦由庆赏于国也；忿怒其臣妾，亦犹用刑罚于万民也。"}, {"ID": 253, "text": "是故为善必自内始也。内人怨之，虽外人亦不能立也。"}, {"ID": 254, "text": "居上位而不淫，临事而栗者，鲜不济矣，先忧事者，后乐事；先乐事者，后忧事。昔者天子日旦思其四海之内，战战唯恐不能乂；诸侯日旦失其四封之内，战战唯恐失损之；大夫士日旦思其官，战战唯恐不能胜；庶人日旦思其事，战战唯恐刑罚之至也。是故临事而栗者，鲜不济矣。"}, {"ID": 255, "text": "君子之于子也，爱而勿面也，使而勿貌也，导之以道而勿强也。"}, {"ID": 256, "text": "宫中雍雍，外焉肃肃，兄弟僖僖，朋友切切，远者以貌，近者以情。"}, {"ID": 257, "text": "友以立其所能，而远其所不能，苟无失其所守，亦可与终身矣。”"}]}, {"section": 8, "header": "曾子本孝", "data": [{"ID": 258, "text": "曾子曰：“忠者，其孝之本与？孝子不登高，不履危，痹亦弗凭；不苟笑，不苟訾，隐不命，临不指。故不在尤之中也。"}, {"ID": 259, "text": "孝子恶言死焉，流言止焉，美言兴焉，故恶言不出于口，烦言不及于己。"}, {"ID": 260, "text": "故孝子之事亲也，居易以俟命，不兴险行以徼幸；孝子游之，暴人违之；出门而使，不以或为父母忧也；险涂隘巷，不求先焉，以爱其身，以不敢忘其亲也。"}, {"ID": 261, "text": "孝子之使人也不敢肆，行不敢自专也；父死三年，不敢改父之道；又能事父之朋友，又能率朋友以助敬也。"}, {"ID": 262, "text": "君子之孝也，以正致谏；士之孝也，以德从命；庶人之孝也，以力恶食；任善，不敢臣三德。"}, {"ID": 263, "text": "故孝之于亲也，生则有义以辅之，死者哀以莅焉，祭祀则莅之以敬；如此，而成于孝子也。”"}]}, {"section": 9, "header": "曾子立孝", "data": [{"ID": 264, "text": "曾子曰：“君子立孝，其忠之用，礼之贵。"}, {"ID": 265, "text": "故为人子而不能孝其父者，不敢言人父不畜其子者；为人弟而不能承其兄者，不敢言人兄不能顺其弟者；为人臣而不能事其君者，不敢言人君不能使其臣者也。故与父言，言畜子；与子言，言孝父；与兄言，言顺弟；与弟言，言承兄；与君言，言使臣；与臣言，言事君。"}, {"ID": 266, "text": "君子之孝也，忠爱以敬；反是，乱也。尽力而有礼，庄敬而安之；微谏不倦，听从而不怠，欢欣忠信，咎故不生，可谓孝矣。"}, {"ID": 267, "text": "尽力无礼，则小人也；致敬而不忠，则不入也。是故礼以将其力，敬以入其忠；饮食移味，居处温愉，著心于此，济其志也。"}, {"ID": 268, "text": "子曰：‘可人也，吾任其过；不可人也，吾辞其罪’《诗》云：‘有子七人，莫慰母心。’子之辞也。‘夙兴夜寐，无忝尔所生。’言不自舍也。不耻其亲，君子之孝也。"}, {"ID": 269, "text": "是故未有君，而忠臣可知者，孝子之谓也；未有长，而顺下可知者，弟弟之谓也；未有治，而能仕可知者，先修之谓也。"}, {"ID": 270, "text": "故曰：孝子善事君，弟弟善事长，君子一孝一弟，可谓知终矣。”"}]}, {"section": 10, "header": "曾子大孝", "data": [{"ID": 271, "text": "曾子曰：“孝有三：大孝尊亲，其次不辱，其下能养。”"}, {"ID": 272, "text": "公明仪问于曾子曰：“夫子可谓孝乎？”曾子曰：“是何言与？是何言与？君子之所谓孝者，先意承志，谕父母以道。参直养者也，安能为孝乎？身者，亲之遗体也。行亲之遗体，敢不敬乎？故居处不庄，非孝也；事君不忠，非孝也；莅官不敬，非孝也；朋友不信，非孝也；战陈无勇，非孝也。五者不遂，灾及乎身，敢不敬乎？故烹熟鲜香，尝而进之，非孝也，养也。君子之所谓孝者，国人皆称愿焉，曰：‘幸哉！有子如此！’所谓孝也。民之本教曰孝，其行之曰养。养，可能也；敬，为难。敬，可能也；安，为难。安，可能也；久，为难。久，可能也；卒，为难。父母既殁，慎行其身，不遗父母恶名，可谓能终也。"}, {"ID": 273, "text": "夫仁者，仁此者也；义者，宣此者也；忠者，中此者也；信者，信此者也；礼者，体此者也；行者，行此者也；强者，强此者也；乐自顺此生，刑自反此作。"}, {"ID": 274, "text": "夫孝者，天下之大经也。夫孝置之而塞于天地，衡之而衡于四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准。《诗》云：‘自西自东，自南自北，无思不服，’此之谓也。"}, {"ID": 275, "text": "孝有三：大孝不匮，中孝用劳，小孝用力。博施备物，可谓不匮矣。尊仁安义，可谓用劳矣。慈爱忘劳，可谓用力矣。"}, {"ID": 276, "text": "父母爱之，喜而不忘；父母恶之，惧而无怨；父母有过，谏而不逆；父母既殁，以哀，祀之加之；如此，谓礼终矣。”"}, {"ID": 277, "text": "乐正子春，下堂而伤其足，伤瘳，数月不出，犹有忧色。门弟子问曰：“夫子伤足，瘳矣，数月不出，犹有忧色，何也？”乐正子春曰：“善！如尔之问也。吾闻之曾子，曾子闻诸夫子曰：‘天之所生，地之所养，人为大矣。父母全而生之，子全而归之，可谓孝矣；不亏其体，可谓全矣。故君子顷步之不敢忘也。’今予忘夫孝之道矣，予是以有忧色。故君子一举足不敢忘父母，一出言不敢忘父母。一举足不敢忘父母，故道而不径，舟而不游，不敢以先父母之遗体行殆也。一出言不敢忘父母，是故恶言不出于口，忿言不及于己，然后不辱其身，不忧其亲，则可谓孝矣。草木以时伐焉，禽兽以时杀焉。夫子曰：‘伐一木，杀一兽，不以其时，非孝也。’”"}]}, {"section": 11, "header": "曾子事父母", "data": [{"ID": 278, "text": "单居离问于曾子曰：“事父母有道乎？”曾子曰：“有。爱而敬。父母之行若中道，则从；若不中道，则谏；谏而不用，行之如由己。从而不谏，非孝也；谏而不从，亦非孝也。孝子之谏，达善而不敢争辨；争辨者，作乱之所由兴也。由己为无咎，则寍；由己为贤人，则乱。孝子无私乐，父母所忧忧之，父母所乐乐之。孝子唯巧变，故父母安之。若夫坐如尸，立如齐，弗讯不言，言必齐色，此成人之善者也，未得为人子之道也。”"}, {"ID": 279, "text": "单居离问曰：“事兄有道乎？”曾子曰：“有。尊事之，以为己望也；兄事之，不遗其言。兄之行若中道，则兄事之；兄之行若不中道，则养之；养之内，不养于外，则是越之也；养之外，不养于内，则是疏之也；是故君子内外养之也。”"}, {"ID": 280, "text": "单居离问曰：“使弟有道乎？”曾子曰：“有。嘉事不失时也。弟之行若中道，则正以使之；弟之行若不中道，则兄事之，诎事兄之道若不可，然后舍之矣。”"}, {"ID": 281, "text": "曾子曰：“夫礼，大之由也，不与小之自也。饮食以齿，力事不让，辱事不齿，执觞觚杯豆而不醉，和歌而不哀，夫弟者，不衡坐，不苟越，不干逆色，趋翔周旋，俛仰从命，不见于颜色，未成于弟也。"}]}, {"section": 12, "header": "曾子制言上", "data": [{"ID": 282, "text": "曾子曰：“夫行也者，行礼之谓也。夫礼，贵者敬焉，老者孝焉，幼者慈焉，少者友焉，贱者惠焉。此礼也，行之则行也，立之则义也。今之所谓行者，犯其上，危其下，衡道而强立之，天下无道，故若天下有道，则有司之所求也。"}, {"ID": 283, "text": "故君子不贵兴道之士，而贵有耻之士也；若由富贵兴道者与？贫贱，吾恐其或失也；若由贫贱兴道者与？富贵，吾恐其赢骄也。夫有耻之士，富而不以道则耻之，贫而不以道则耻之。"}, {"ID": 284, "text": "弟子！无曰不我知也，鄙夫鄙妇相会于廧阴，可谓密矣，明日则或扬其言矣；故士执仁与义而明行之，未笃故也，胡为其莫之闻也。杀六畜不当，及亲，吾信之矣；使民不时，失国，吾信之矣。"}, {"ID": 285, "text": "蓬生麻中，不扶自直，白沙在泥，与之皆黑；是故人之相与也，譬如舟车然，相济达也，己先则援之，彼先则推之；是故，人非人不济，马非马不走，土非土不高，水非水不流。"}, {"ID": 286, "text": "君子之为弟也，行则为人负，无席则寝其趾，使之为夫人则否。近世无贾，在田无野，行无据旅，苟若此，则夫杖可因笃焉。"}, {"ID": 287, "text": "富以苟，不如贫以誉；生以辱，不如死以荣。辱可避，避之而已矣；及其不可避也，君子视死若归。父母之雠，不与同生；兄弟之雠，不与聚国，朋友之雠，不与聚乡，族人之雠，不与聚邻；良贾深藏若虚，君子有盛教如无。”"}, {"ID": 288, "text": "弟子问于曾子曰：“夫士，何如则可以为达矣？”曾子曰：“不能则学，疑则问，欲行则比贤，虽有险道，循行达矣。今之弟子，病下人不知事贤，耻不知而又不问，欲作则其知不足，是以惑暗，惑暗，终其世而已矣，是谓穷民也。”"}, {"ID": 289, "text": "曾子门弟子或将之晋，曰：“吾无知焉。”曾子曰：“何必然，往矣！有知焉，谓之友；无知焉，谓之主。且夫君子执仁立志，先行后言，千里之外，皆为兄弟，苟是之不为，则虽汝亲，庸孰能亲汝乎？”"}]}, {"section": 13, "header": "曾子制言中", "data": [{"ID": 290, "text": "曾子曰：“君子进则能达，退则能静。岂贵其能达哉？贵其有功也。岂贵其能静哉？贵其能守也。夫唯进之何功？退之何守？是故君子进退，有二观焉。故君子进则能益上之誉，而损下之忧；不得志，不安贵位，不怀厚禄，负耜而行道，冻饿而守仁，则君子之义也，有知之，则愿也；莫之知，苟无自知也。"}, {"ID": 291, "text": "吾不仁其人，虽独也，吾弗亲也；故君子不假贵而取宠，不比誉而取食。直行而取礼，比说而取友；有说我则愿也；莫我说，苟吾自说也。"}, {"ID": 292, "text": "故君子无悒悒于贫，无勿勿于贱，无惮惮于不闻；布衣不完，疏食不饱，蓬户穴牖，日孜孜，上仁；知我，吾无欣欣，不知我，吾无悒悒。"}, {"ID": 293, "text": "是以君子直言直行，不宛言而取富，不屈行而取位；仁之见逐，智之见杀，固不难；诎身而为不仁，宛言而为不智，则君子弗为也。君子虽言不受，必忠，曰道；虽行不受，必忠，曰仁；虽谏不受，必忠，曰智。天下无道，循道而行，衡涂而偾，手足不揜，四支不被，此则非士之罪也，有士者之羞也。"}, {"ID": 294, "text": "是故君子以仁为尊；天下之为富，何为富？则仁为富也；天下之为贵，何为贵？则仁为贵也。昔者，舜匹夫也，土地之厚，则得而有之，人徒之众，则得而使之，舜唯以仁得之也；是故君子将说富贵，必勉于仁也。昔者，伯夷、叔齐，仁者也，死于沟浍之间，其仁成名于天下；夫二子者，居河济之间，非有土地之厚、货粟之富也，言为文章、行为表缀于天下。是故君子思仁义，昼则忘食，夜则忘寐，日旦就业，夕而自省，以殁其身，亦可谓守业矣。”"}]}, {"section": 14, "header": "曾子制言下", "data": [{"ID": 295, "text": "曾子曰：“天下有道，则君子欣然以交同；天下无道，则衡言不革；诸侯不听，则不干其土；听而不贤，则不践其朝；是以君子不犯禁而入人境，不通患而出危邑，则秉德之士不緜矣。"}, {"ID": 296, "text": "故君子不緜富贵以为己说，不乘贫贱以居己尊。凡行不义，则吾不事；不仁，则吾不长。奉相仁义，则吾与之聚群；向尔寇盗，则吾与虑。国有道，则突若入焉；国无道，则突若出焉，如此之谓义。"}, {"ID": 297, "text": "夫有世，义者哉，曰仁者殆，恭者不入，愤者不见使，正直者则迩于刑，弗违则殆于罪；是故君子错在高山之上，深泽之污，聚橡栗藜藿而食之，生耕稼以老十室之邑；是故昔者禹见耕者五耦而式，过十室之邑则下，为秉德之士存焉。”"}]}, {"section": 15, "header": "曾子疾病", "data": [{"ID": 298, "text": "曾子疾病，曾元抑首，曾华抱足。曾子曰：“微乎！吾无夫颜氏之言，吾何以语汝哉！然而君子之务，尽有之矣；夫华繁而实寡者天也，言多而行寡者人也；鹰鶽以山为卑，而曾巢其上，鱼、鳖、鼋、枨以渊为浅，而蹶穴其中，卒其所以得之者，饵也；是故君子苟无以利害义，则辱何由至哉？"}, {"ID": 299, "text": "亲戚不悦，不敢外交；近者不亲，不敢求远；小者不审，不敢言大；故人之生也，百岁之中，有疾病焉，有老幼焉，故君子思其不可复者而先施焉。亲戚既殁，虽欲孝，谁为孝？老年耆艾，虽欲弟，谁为弟？故孝有不及，弟有不时，其此之谓与？"}, {"ID": 300, "text": "言不远身，言之主也；行不远身，行之本也；言有主，行有本，谓之有闻矣。君子尊其所闻，则高明矣；行其所闻，则广大矣，高明广大，不在于他，在加之志而已矣。"}, {"ID": 301, "text": "与君子游，苾乎如入兰芷之室，久而不闻，则与之化矣；与小人游，贷乎如入鲍鱼之次，则与之化矣；是故，君子慎其所去就。"}, {"ID": 302, "text": "与君子游，如长日加益，而不自知也；与小人游，如履薄冰，每履而下，几何而不陷乎哉？吾不见好学盛而不衰者矣，吾不见好教如食疾子者矣，吾不见日省而月考之其友者矣！吾不见孜孜而与来而改者矣！”"}]}, {"section": 16, "header": "曾子天圆", "data": [{"ID": 303, "text": "单居离问于曾子曰：“天圆而地方者，诚有之乎？”曾子曰：“离！而闻之，云乎！”单居离曰：“弟子不察，此以敢问也。”曾子曰：“天之所生上首，地之所生下首，上首谓之圆，下首谓之方，如诚天圆而地方，则是四角之不揜也”"}, {"ID": 304, "text": "“且来！吾语汝。参尝闻之夫子曰：‘天道曰圆，地道曰方，方曰幽而圆曰明；明者吐气者也，是故外景；幽者含气者也，是故内景，故火日外景，而金水内景，吐气者施而含气者化，是以阳施而阴化也。阳之精气曰神，阴之精气曰灵；神灵者，品物之本也，而礼乐仁义之祖也，而善否治乱所由兴作也。"}, {"ID": 305, "text": "阴阳之气，各从其所，则静矣；偏则风，俱则雷，交则电，乱则雾，和则雨；阳气胜，则散为雨露；阴气胜，则凝为霜雪；阳之专气为雹，阴之专气为霰，霰雹者，一气之化也。"}, {"ID": 306, "text": "毛虫毛而后生，羽虫羽而后生，毛羽之虫，阳气之所生也；介虫介而后生，鳞虫鳞而后生，介鳞之虫，阴气之所生也；唯人为劳匈而后生也，阴阳之精也。"}, {"ID": 307, "text": "毛虫之精者曰麟，羽虫之精者曰凤，介虫之精者曰龟，鳞虫之精者曰龙，劳虫之精者曰圣人；龙非风不举，龟非火不兆，此皆阴阳之际也。兹四者，所以圣人役之也；是故，圣人为天地主，为山川主，为鬼神主，为宗庙主。"}, {"ID": 308, "text": "圣人慎守日月之数，以察星辰之行，以序四时之顺逆，谓之厤，截十二管，以索八音之上下清浊，谓之律也。律居阴而治阳，厤居阳而治阴，律厤迭相治也，其间不容发。"}, {"ID": 309, "text": "圣人立五礼以为民望，制五衰以别亲疏；和五声以导民气，合五味之调以察民情；正五色之位，成五谷之名，序五牲之先后贵贱。诸侯之祭，牲牛，曰太牢；大夫之祭，牲羊，曰少牢；士之祭，牲特豕，曰馈食；无禄者稷馈，稷馈者无尸，无尸者厌也；宗庙曰刍豢，山川曰牺牷，割列禳瘗，是有五牲。"}, {"ID": 310, "text": "此之谓品物之本、礼乐之祖、善恶治乱之所由兴作也。’”"}]}, {"section": 17, "header": "武王践阼", "data": [{"ID": 311, "text": "武王践阼三日，召士大夫而问焉，曰：“恶有藏之约、行之行，万世可以为子孙常者乎？”诸大夫对曰：“未得闻也！”然后召师尚父而问焉，曰：“昔黄帝颛顼之道存乎？意亦忽不可得见与？”师尚父曰：“在丹书，王欲闻之，则齐矣！”"}, {"ID": 312, "text": "王齐三日，端冕，师尚父亦端冕，奉书而入，负屏而立。王下堂，南面而立。师尚父曰：“先王之道不北面！”王行西，折而南，东面而立。师尚父西面道书之言曰：“敬胜怠者吉，怠胜敬者灭，义胜欲者从，欲胜义者凶，凡事，不强则枉，弗敬则不正，枉者灭废，敬者万世。藏之约、行之行、可以为子孙常者，此言之谓也！且臣闻之，以仁得之，以仁守之，其量百世；以不仁得之，以仁守之，其量十世；以不仁得之，以不仁守之，必及其世。”"}, {"ID": 313, "text": "王闻书之言，惕若恐惧，退而为戒书，于席之四端为铭焉，于机为铭焉，于鉴为铭焉，于盥盘为铭焉，于楹为铭焉，于杖为铭焉，于带为铭焉，于履屦为铭焉，于觞豆为铭焉，于户为铭焉，于牖为铭焉，于剑为铭焉，于弓为铭焉，于矛为铭焉。"}, {"ID": 314, "text": "席前左端之铭曰：“安乐必敬”；前右端之铭曰：“无行可悔”；后左端之铭曰：“一反一侧，亦不可以忘”；后右端之铭曰：“所监不远，视迩所代”。"}, {"ID": 315, "text": "机之铭曰：“皇皇惟敬，口生㖃，口戕口。”鉴之铭曰：“见尔前，虑尔后。”盥盘之铭曰：“与其溺于人也，宁溺于渊，溺于渊犹可游也，溺于人不可救也。”"}, {"ID": 316, "text": "楹之铭曰：“毋曰胡残，其祸将然，毋曰胡害，其祸将大。毋曰胡伤，其祸将长。”杖之铭曰：“恶乎危？于忿疐。恶乎失道？于嗜欲。恶乎相忘？于富贵。”"}, {"ID": 317, "text": "带之铭曰：“火灭修容，慎戒必恭，恭则寿。”履屦之铭曰：“慎之劳，劳则富”；觞豆之铭曰：“食自杖，食自杖！戒之憍，憍则逃。”"}, {"ID": 318, "text": "户之铭曰：“夫名，难得而易失：无勤弗志，而曰我知之乎？无勤弗及，而曰我杖之乎？扰阻以泥之，若风将至，必先摇摇，虽有圣人，不能为谋也。”牖之铭曰：“随天之时，以地之财，敬祀皇天，敬以先时。”"}, {"ID": 319, "text": "剑之铭曰：“带之以为服，动必行德，行德则兴，倍德则崩。”弓之铭曰：“屈伸之义，废兴之行，无忘自过。”矛之铭曰：“造矛造矛！少闲弗忍，终身之羞。”“予一人所闻，以戒后世子孙。”"}]}, {"section": 18, "header": "卫将军文子", "data": [{"ID": 320, "text": "卫将军文子问于子贡曰：“吾闻夫子之施教也，先以诗世；道者孝悌，说之以义，而观诸体，成之以文德；盖受教者七十有馀人。闻之；孰为贤也？”子贡对，辞以不知。"}, {"ID": 321, "text": "文子曰：“吾子学焉，何谓不知也。”子贡对曰：“贤人无妄，知贤则难，故君子曰：‘知莫难于知人’，此以难也。”文子曰：“若夫知贤，人莫不难；吾子亲游焉，是敢问也。”子贡对曰：“夫子之门人，盖三就焉；赐有逮及焉，有未及焉，不得辩知也。”文子曰：“吾子之所及，请问其行也。”"}, {"ID": 322, "text": "子贡对曰：“夙兴夜寐，讽诵崇礼；行不贰过，称言不苟，是颜渊之行也。孔子说之以诗，诗云：‘媚兹一人，应侯顺德。永言孝思，孝思惟则。’故国一逢有德之君，世受显命，不失厥名，以御于天子以申之。"}, {"ID": 323, "text": "在贫如客，使其臣如藉；不迁怒，不探怨，不录旧罪，是冉雍之行也。孔子曰：‘有土君子，有众使也，有刑用也，然后怒；匹夫之怒，惟以亡其身。’《诗》云：‘靡不有初，鲜克有终。’以告之。"}, {"ID": 324, "text": "不畏强御，不侮矜寡；其言曰性，都其富哉，任其戎，是仲由之行也。夫子未知以文也，诗云：‘受小共大共，为下国恂蒙。何天之宠，傅奏其勇。’夫强乎武哉，文不胜其质。"}, {"ID": 325, "text": "恭老恤孤，不忘宾旅，好学省物而不勤，是冉求之行也。孔子因而语之曰：‘好学则智，恤孤则惠，恭老则近礼，克笃恭以天下，其称之也，宜为国老。’"}, {"ID": 326, "text": "志通而好礼，摈相两君之事，笃雅其有礼节也，是公西赤之行也。孔子曰：‘礼仪三百，可勉能也；威仪三千，则难也。’公西赤问曰：‘何谓也？’孔子曰：‘貌以摈礼，礼以摈辞，是之谓也。’主人闻之以成。孔子之语人也，曰：‘当宾客之事则通矣。’谓门人曰：‘二三子欲学宾客之事者，于赤也。’"}, {"ID": 327, "text": "满而不满，实如虚，通之如不及，先生难之；不学其貌，竟其德，敦其言；于人也，无所不信，其桥大人也？常以皓皓，是以眉寿，是曾参之行也。孔子曰：‘孝，德之始也；弟，德之序也；信，德之厚也；忠，德之正也，参也，中夫四德者矣哉。’以此称之也。"}, {"ID": 328, "text": "业功不伐，贵位不善，不侮可侮，不佚可佚，不敖无告，是颛孙之行也。孔子言之曰：‘其不伐则犹可能也，其不弊百姓者则仁也。诗云：“恺悌君子，民之父母。”’夫子以其仁为大也。"}, {"ID": 329, "text": "学以深，厉以断，送迎必敬，上友下交，银手如断，是卜商之行也。孔子曰：‘诗云“式夷式已，无小人殆。”而商也其可谓不险也。’"}, {"ID": 330, "text": "贵之不喜，贱之不怒；苟于民利矣，廉于其事上也，以佐其下，是澹台灭明之行也。孔子曰：‘独贵独富，君子耻之，夫也中之矣。’"}, {"ID": 331, "text": "先成其虑，及事而用之，是故不忘，是言偃之行也。孔子曰：‘欲能则学，欲知则问，欲善则讯，欲给则豫，当是如偃也得之矣。’"}, {"ID": 332, "text": "独居思仁，公言言义；其闻之诗也，一日三复白圭之玷，是南宫绦之行也。夫子信其仁，以为异姓。"}, {"ID": 333, "text": "自见孔子，入户未尝越屦，往来过人不履影；开蛰不杀，方长不折；执亲之丧，未尝见齿，是高柴之行也。孔子曰：‘高柴执亲之丧则难能也，开蛰不杀则天道也，方长不折则恕也，恕则仁也；汤恭以恕，是以日跻也。’"}, {"ID": 334, "text": "此赐之所亲睹也，吾子有命而讯，赐则不足以知贤。”文子曰：“吾闻之也，国有道则贤人兴焉，中人用焉，百姓归焉。若吾子之语审茂，则一诸侯之相也，亦未逢明君也。”"}, {"ID": 335, "text": "子贡既与卫将军文子言，适鲁，见孔子曰：“卫将军问二三子之行于赐也，不一而三，赐也辞不获命，以所见者对矣；未知中否，请尝以告。”孔子曰：“言之。”子贡以其质告。孔子既闻之，笑曰：“赐，汝伟为知人，赐！”子贡对曰：“赐也焉能知人，此赐之所亲睹也。”孔子曰：“是女所亲也：吾语女耳之所未闻，目之所未见，思之所未至，智之所未及者乎？”子贡曰：“赐得则愿闻之也。”"}, {"ID": 336, "text": "孔子曰：“不克不忌，不念旧恶，盖伯夷、叔齐之行也。"}, {"ID": 337, "text": "晋平公问于祁徯曰：‘羊舌大夫，晋国之良大夫也，其行如何？’祁徯对，辞曰：‘不知也。’公曰：‘吾闻女少长乎其所，女其阉知之。’祁徯对曰：‘其幼也恭而逊，耻而不使其过宿也；其为侯大夫也悉善而谦，其端也；其为公车尉也信而好直，其功也；至于其为和容也，温良而好礼，博闻而时出，其志也。’公曰：‘向者问女，女何曰弗知也？’祁徯对曰：‘每位改变，未知所止，是以不知。’盖羊舌大夫之行也。"}, {"ID": 338, "text": "畏天而敬人，服义而行信，孝乎父而恭于兄，好从善而矅往，盖赵文子之行也。"}, {"ID": 339, "text": "其事君也不敢爱其死，然亦不忘其身，谋其身不遗其友，君陈则进，不陈则行而退，盖随武子之行也。"}, {"ID": 340, "text": "其为人之渊泉也，多闻而难诞也，不内辞足以没世；国家有道，其言足以生；国家无道，其默足以容，盖桐提伯华之行也。"}, {"ID": 341, "text": "外宽而内直，自设于隐栝之中，直己而不直于人，以善存，亡汲汲，盖蘧伯玉之行也。"}, {"ID": 342, "text": "孝子慈幼，允德禀义，约货去怨，盖柳下惠之行也。"}, {"ID": 343, "text": "其言曰：君虽不量于臣，臣不可以不量于君，是故君择臣而使之，臣择君而事之，有道顺君，无道横命；晏平仲之行也。"}, {"ID": 344, "text": "德恭而行信，终日言不在尤之内，在尤之外，贫而乐也，盖老莱子之行也。"}, {"ID": 345, "text": "易行以俟天命，君下位而不援其上；观于四方也，不忘其亲；苟思其亲，不尽其乐；以不能学为己终身之忧，盖介山子推之行也。”"}]}, {"section": 19, "header": "五帝德", "data": [{"ID": 346, "text": "宰我问于孔子曰：“昔者予闻诸荣伊，言黄帝三百年。请问黄帝者人邪？亦非人邪？何以至于三百年乎？”孔子曰：“予！禹、汤、文、武、成王、周公，可胜观也！夫黄帝尚矣，女何以为？先生难言之”宰我曰：“上世之传，隐微之说，卒业之辨，暗昏忽之，意非君子之道也，则予之问也固矣。”"}, {"ID": 347, "text": "孔子曰：“黄帝，少典之子也，曰轩辕。生而神灵，弱而能言，幼而慧齐，长而敦敏，成而聪明。治五气，设五量，抚万民，度四方；教熊罴貔豹虎，以与赤帝战于版泉之野，三战然后得行其志。黄帝黼黻衣，大带黼裳，乘龙扆云，以顺天地之纪，幽明之故，死生之说，存亡之难。时播百谷草木，故教化淳鸟兽昆虫，历离日月星辰；极畋土石金玉，劳心力耳目，节用水火材物。生而民得其利百年，死而民畏其神百年，亡而民用其教百年，故曰三百年。”"}, {"ID": 348, "text": "宰我请问帝颛顼。孔子曰：“五帝用记，三王用度，女欲一日辨闻古昔之说，躁哉予也。”宰我曰：“昔者予也闻诸夫子曰：‘小子无有宿问。’”"}, {"ID": 349, "text": "孔子曰：“颛顼，黄帝之孙，昌意之子也，曰高阳。洪渊以有谋，疏通而知事；养材以任地，履时以象天，依鬼神以制义；治气以教民，洁诚以祭祀。乘龙而至四海：北至于幽陵，南至于交趾，西济于流沙，东至于蟠木，动静之物，大小之神，日月所照，莫不祇励。"}, {"ID": 350, "text": "宰我曰：“请问帝喾。”孔子曰：“元嚣之孙，蟜极之子也，曰高辛。生而神灵，自言其名；博施利物，不于其身；聪以知远，明以察微；顺天之义，知民之急；仁而威，惠而信，修身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷，其动也时，其服也士。春夏乘龙，秋冬乘马，黄黼黻衣，执中而获天下；日月所照，风雨所至，莫不从顺。”"}, {"ID": 351, "text": "宰我曰：“请问帝尧。”孔子曰：“高辛之子也，曰放勋。其仁如天，其知如神；就之如日，望之如云；富而不骄，贵而不豫；黄黼黻衣，丹车白马。伯夷主礼，龙、夔教舞，举舜、彭祖而任之，四时先民治之。流共工于幽州，以变北狄；放驩兜于崇山，以变南蛮；杀三苗于三危，以变西戎；殛鲧于羽山，以变东夷。其言不贰，其行不回，四海之内，舟舆所至，莫不说夷。”"}, {"ID": 352, "text": "宰我曰：“请问帝舜。”孔子曰：“蟜牛之孙，瞽叟之子也，曰重华。好学孝友，闻于四海；陶家事亲，宽裕温良。敦敏而知时，畏天而爱民，恤远而亲亲。承受大命，依于倪皇；睿明通知，为天下工。使禹敷土，主名山川，以利于民；使后稷播种，务勤嘉谷，以作饮食；羲、和掌厤，敬授民时；使益行火，以辟山莱；伯夷主礼，以节天下；夔作乐，以歌龠舞，和以钟鼓；皋陶作士，忠信疏通，知民之情；契作司徒，教民孝友，敬政率经。其言不惑，其德不慝，举贤而天下平。南抚交址、大、教，鲜支、渠廋、氐、羌，北山戎、发、息慎，东长鸟夷、羽民。舜之少也，恶悴劳苦，二十以孝闻乎天下，三十在位，嗣帝所，五十乃死，葬于苍梧之野。”"}, {"ID": 353, "text": "宰我曰：“请问禹。”孔子曰：“高阳之孙，鲧之子也，曰文命。敏给克济，其德不回，其仁可亲，其言可信；声为律，身为度，称以上士；亹亹穆穆为纲为纪。巡九州，通九道，陂九泽，度九山。为神主，为民父母；左准绳，右规矩；履四时，据四海；平九州，戴九天，明耳目，治天下。举皋陶与益，以赞其身，举干戈以征不享、不庭、无道之民；四海之内，舟车所至，莫不宾服。”"}, {"ID": 354, "text": "孔子曰：“予！大者如说，民说至矣；予也，非其人也。”宰我曰：“予也不足，诚也，敬承命矣。”他日，宰我以语人，有为道诸夫子之所。孔子曰：“吾欲以颜色取人，于灭明邪改之；吾欲以语言取人，于予邪改之；吾欲以容貌取人，于师邪改之。”宰我闻之，惧，不敢见。"}]}, {"section": 20, "header": "帝系", "data": [{"ID": 355, "text": "黄帝产元嚣，元嚣产蟜极，蟜极产高辛，是为帝喾。"}, {"ID": 356, "text": "帝喾产放勋，是为帝尧。"}, {"ID": 357, "text": "黄帝产昌意，昌意产高阳，是为帝颛顼。"}, {"ID": 358, "text": "颛顼产穷蝉，穷蝉产敬康，敬康产句芒，句芒产蟜牛，蟜牛产瞽叟，瞽叟产重华，是为帝舜，及产象，敖。"}, {"ID": 359, "text": "颛顼产鲧，鲧产文命，是为禹。"}, {"ID": 360, "text": "黄帝居轩辕之邱，娶于西陵氏之子，谓之嫘祖，氏产青阳及昌意。青阳降居泜水，昌意降居若水。"}, {"ID": 361, "text": "昌意娶于蜀山氏，蜀山氏之子谓之昌濮，氏产颛顼。"}, {"ID": 362, "text": "颛顼娶于滕氏，滕氏奔之子谓之女禄，氏产老童。"}, {"ID": 363, "text": "老童娶于竭水氏，竭水氏之子谓之高緺，氏产重黎及吴回。吴回氏产陆终。"}, {"ID": 364, "text": "陆终氏娶于鬼方氏，鬼方氏之妹谓之女隤，氏产六子；孕而不粥，三年，启其左胁，六人出焉。其一曰樊，是为昆吾；其二曰惠连，是为参胡；其三曰籛，是为彭祖；其四曰莱言，是为云郐人；其五曰安，是为曹姓；其六曰季连，是为芈姓。"}, {"ID": 365, "text": "季连产什祖氏，什祖氏产内熊，九世至于渠，娄鲧出。"}, {"ID": 366, "text": "自熊渠有子三人，其孟之名为无康，为句亶王；其中之名为红，为鄂王；其季之名为疵，为戚章王。"}, {"ID": 367, "text": "昆吾者，卫氏也；参胡者，韩氏也；彭祖者，彭氏也；郐人者，郑氏也；曹姓者，邾氏也；季连者，楚氏也。"}, {"ID": 368, "text": "帝喾卜其四妃之子，而皆有天下。上妃有邰氏之女也，曰姜原，氏产后稷；次妃有娀氏之女也，曰简狄，氏产契；次妃曰陈隆氏，产帝尧；次妃陬訾氏，产帝挚。"}, {"ID": 369, "text": "帝尧娶于散宜氏之子，谓之女皇氏。"}, {"ID": 370, "text": "帝舜娶于帝尧之子，谓之女匽氏。"}, {"ID": 371, "text": "鲧娶于有莘氏之子，谓之女志氏，产文命。"}, {"ID": 372, "text": "禹娶于涂山氏之子，谓之女憍氏，产启。"}]}, {"section": 21, "header": "劝学", "data": [{"ID": 373, "text": "君子曰：学不可以已矣，青取之于蓝，而青于蓝；水则为冰，而寒于水；木直而中绳，輮而为轮，其曲中规，枯暴不复挺者，輮使之然也。"}, {"ID": 374, "text": "是故不升高山，不知天之高也；不临深溪，不知地之厚也；不闻先王之遗道，不知学问之大也。于越戎貉之子，生而同声，长而异俗者，教使之然也。"}, {"ID": 375, "text": "是故木从绳则直，金就砺则利，君子博学如日参己焉，故知明则行无过。《诗》云：“嗟尔君子，无恒安息；靖恭尔位，好是正直；神之听之，介尔景福。”神莫大于化道，福莫长于旡咎。"}, {"ID": 376, "text": "孔子曰：“吾尝终日思矣，不如须臾之所学。”吾尝跂而望之，不如升高而博见也；升高而招，非臂之长也，而见者远；顺风而呼，非声加疾也，而闻者著；假车马者，非利足也，而致千里；假舟楫者，非能水也，而绝江海；君子之性非异也，而善假于物也。"}, {"ID": 377, "text": "南方有鸟，名曰𧊷鸠，以羽为巢，编之以发，系之苇苕，风至苕折，子死卵破，巢非不完也，所系者然也。西方有木，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶自直。兰氏之根，怀氏之苞，渐之滫中，君子不近，庶人不服，质非不美也，所渐者然也。"}, {"ID": 378, "text": "是故君子靖居恭学，修身致志，处必择乡，游必就士，所以防僻邪而道中正也。"}, {"ID": 379, "text": "物类之从，必有所由；荣辱之来，各象其德。肉腐出虫，鱼枯生蠹；殆教亡身，祸灾乃作。强自取折，柔自取束；邪秽在身，怨之所构。布薪若一火就燥，平地若一水就湿，草木畴生，禽兽群居，物各从其类也。"}, {"ID": 380, "text": "是故正鹄张，而弓矢至焉；林木茂，而斧斤至焉。树成荫，而鸟息焉；醯酸，而蚋聚焉，故言有召祸，行有招辱，君子慎其所立焉。"}, {"ID": 381, "text": "积土成山，风雨兴焉；积水成川，蛟龙生焉；积善成德，神明自传，圣心备矣。是故不积跬步，无以致千里；不积小流，无以成江海；骐骥一跞，不能千里；驽马无极，功在不舍；楔而舍之，朽木不折；楔而不舍，金石可镂。"}, {"ID": 382, "text": "夫蚓无爪牙之利，筋脉之强，上食晞土，下饮黄泉者，用心一也。蟹二螯八足，非蛇夔之穴，而无所寄托者，用心躁也。是故无愤愤之志者，无昭昭之明；无绵绵之事者，无赫赫之功；行跂涂者不至，事两君者不容；目不能两视而明，耳不能两听而聪；腾蛇无足而腾，鼫鼠五伎而穷。《诗》云：“鳲鸠在桑，其子七兮；淑人君子，其仪一兮；其仪一兮，心若结兮。”君子其结于一也。"}, {"ID": 383, "text": "昔者瓠巴鼓瑟，而沈鱼出听；伯牙鼓琴，而六马仰秣，夫声无细而不闻，行无隐而不行；玉居山而木润，渊生珠而岸不枯；为善而不积乎？岂有不至哉？"}, {"ID": 384, "text": "孔子曰：“野哉！君子不可以不学，见人不可以不饰。”不饰无貌，无貌不敬，不敬无礼，无礼不立。夫远而有光者，饰也；近而逾明者，学也。譬如洿邪，水潦灟焉，莞蒲生焉，从上观之，谁知其非源泉也。"}, {"ID": 385, "text": "珠者，阴之阳也，故胜火；玉者，阳之阴也，故胜水；其化如神，故天子藏珠玉，诸侯藏金石，大夫畜犬马，百姓藏布帛。不然，则强者能守之，知者能秉之，贱其所贵，而贵其所贱；不然，矜寡孤独不得焉。"}, {"ID": 386, "text": "子贡曰：“君子见大川必观，何也？”孔子曰：“夫水者，君子比德焉：偏与之而无私，似德；所及者生，所不及者死，似仁；其流行庳下，倨句皆循其理，似义；其赴百仞之溪不疑，似勇；浅者流行，深渊不测，似智；弱约危通，似察；受恶不让，似贞；苞裹不清以入，鲜洁以出，似善化；必出，量必平，似正；盈不求概，似厉；折必以东西，似意，是以见大川必观焉。”"}]}, {"section": 22, "header": "子张问入官", "data": [{"ID": 387, "text": "子张问入官于孔子，孔子曰：“安身取誉为难也。”子张曰：“安身取誉如何？”孔子曰：“有善勿专，教不能勿搢，已过勿发，失言勿踦，不善辞勿遂，行事勿留。君子入官，自行此六路者，则身安誉至，而政从矣。"}, {"ID": 388, "text": "且夫忿数者狱之所由生也，距谏者虑之所以塞也，慢易者礼之所以失也，堕怠者时之所以后也，奢侈者财之所以不足也，专者事之所以不成也，历者狱之所由生也。君子入官，除七路者，则身安誉至，而政从矣。"}, {"ID": 389, "text": "故君子南面临官，大城而公治之，精知而略行之，合是忠信，考是大伦，存是美恶，而进是利，而除是害，而无求其报焉，而民情可得也。故临之无抗民之志，胜之无犯民之言，量之无狡民之辞，养之无扰于时，爱之勿宽于刑；言则身安誉至，而民自得也。"}, {"ID": 390, "text": "故君子南面临官，所见迩，故明不可弊也；所求迩，故不劳而得也；所以治者约，故不用众而誉至也；法象在内，故不远；源泉不竭，故天下积也；而木不寡短长，人得其量，故治而不乱。故六者贯乎心，藏乎志，形乎色，发乎声，若此则身安而誉至，而民自得也。"}, {"ID": 391, "text": "故君子南面临官；不治则乱至，乱至则争，争之至又反于乱；是故宽裕以容其民，慈爱以优柔之，而民自得也已。故躬行者政之始也，调悦者情之道也。善政行易则民不怨，言调悦则民不辨法，仁在身取民显以佚之也。财利之生徵矣，贪以不得；善政必简矣，苟以乱之；善言必听矣，详以失之；规谏日至，烦以不听矣。言之善者在所日闻，行之善者在所能为。故上者民之仪也，有司执政民之表也，迩臣便辟者群臣仆之伦也。故仪不正则民失誓，表弊则百姓乱，迩臣便辟不正廉而群臣服污矣，故不可不慎乎三伦矣。故君子修身返道察说，而迩道之服存焉；是故夫工女必自择丝麻、良工必自择赍材、贤君良上必自择左右始。故佚诸取人，劳于治事；劳于取人，佚于治事。故君子欲誉则谨其所便，欲名则谨于左右。故上者辟如缘木者务高，而畏下者滋甚，六马之离必于四面之衢，民之离道必于上之佚政也。故上者尊严而绝，百姓者卑贱而神；民而爱之则存，恶之则亡也。"}, {"ID": 392, "text": "故君子南面临官：贵而不骄，富恭有本能图，修业居久而谭；情迩畅而及乎远，察一而关于多。一物治而万物不乱者，以身为本也。故君子莅民，不可以不知民之性，达诸民之情；既知其以生有习，然后民特从命也。故世举则民亲之，政均则民无怨。故君子莅民，不临以高，不道以远，不责民之所不能。今临之明王之成功，而民严而不迎也；道以数年之业，则民疾，疾者辟矣。故古者冕而前旒，所以蔽明也；统纩塞耳，所以弇聪也。故水至清则无鱼，人至察则无徒。"}, {"ID": 393, "text": "故枉而直之，使自得之；优而柔之，使自求之；揆而度之，使自索之；民有小罪，必以其善以赦其过，如死使之生，其善也，是以上下亲而不离。故惠者政之始也，政不正则不可教也，不习则民不可使也。故君子欲言之见信也者，莫若先虚其内也，欲政之速行也者，莫若以身先之也；欲民之速服也者，莫若以道御之也。故不先以身，虽行必邻矣；不以道御之，虽服必强矣。故非忠信，则无可以取亲于百姓矣；外内不相应，则无可以取信者矣。四者治民之统也。”"}]}, {"section": 23, "header": "盛德", "data": [{"ID": 394, "text": "圣王之盛德；人民不疾，六畜不疫，五谷不灾，诸侯无兵而正，小民无刑而治，蛮夷怀服。古者天子常以季冬考德，以观治乱得失。凡德盛者治也，德不盛者乱也；德盛者得之也，德不盛者失之也。是故君子考德，而天下之治乱得失，可坐庙堂之上而知也。德盛则修法，德不盛则饰政，法政而德不衰，故曰王也。凡人民疾、六畜疫、五谷灾者，生于天；天道不顺，生于明堂不饰；故有天灾，即饰明堂也。"}, {"ID": 395, "text": "凡民之为奸邪、窃盗、历法、妄行者，生于不足；不足，生于无度量也；无度量，则小者偷堕，大者侈靡而不知足；故有度量则民足，民足则无为奸邪、窃盗，历法、妄行者。故有奸邪、窃盗、历法、妄行之狱，则饰度量也。"}, {"ID": 396, "text": "凡不孝生于不仁爱也，不仁爱生于丧祭之礼不明，丧祭之礼所以教仁爱也。致爱故能致丧祭，春秋祭祀之不绝，致思慕之心也。夫祭祀致馈养之道也，死且思慕馈养，况于生而存乎？故曰丧祭之礼明，则民孝矣。故有不孝之狱，则饰丧祭之礼。"}, {"ID": 397, "text": "凡弑上生于义不明，义者所以等贵贱、明尊卑；贵贱有序，民尊上敬长矣。民尊上敬长，而弑者，寡有之也。朝聘之礼，所以明义也。故有弑狱，则饰朝聘之礼也。"}, {"ID": 398, "text": "凡斗辨生于相侵陵也，相侵陵生于长幼无序，而教以敬让也；故有斗辨之狱，则饰乡饮酒之礼也。"}, {"ID": 399, "text": "凡淫乱生于男女无别、夫妇无义；昏礼享聘者，所以别男女、明夫妇之义也。故有淫乱之狱，则饰昏礼享聘也。"}, {"ID": 400, "text": "故曰：刑罚之所从生有源，不务塞其源而务刑杀之，是为民设陷以贼之也。刑罚之源，生于嗜欲好恶不节。故明堂，天法也；礼度，德法也；所以御民之嗜欲好恶，以慎天法，以成德法也。刑法者，所以威不行德法者也。"}, {"ID": 401, "text": "故季冬听狱论刑者，所以正法也，法正论吏公行之。是故古者天子孟春论吏德行，能理功，能德法者为有德，能行德法者为有行，能理德法者为有能，能成德法者为有功。故论吏而法行，事治而成功；季冬正法，孟春论吏，治国之要也。"}, {"ID": 402, "text": "德法者御民之衔也，史者辔也，刑者厕也；天子御者，内史、太史左右手也。古者以法为衔勒，以官为辔，以刑为厕，以人为手，故御天下数百年而不懈堕。善御马者，正衔勒，齐辔厕，均马力，和马心，故口无声，手不摇，厕不用，而马为行也。善御民者：正其德法、饬其官、而均民力，和民心，敬听言不出于口，刑不用而民治，是以民德美之。"}, {"ID": 403, "text": "夫民善其德，必称其人；故今之人称五帝三王者，依然若犹存者，其法诚德，其德诚厚。夫民思其德，心称其人，朝夕祝之，升闻于皇天，上帝歆焉，故永其世而丰其年。不能御民者，弃其德法。譬犹御马，弃衔勒，而专以厕御马，马必伤，车必败；无德法而专以刑法御民，民心走，国必亡。亡德法，民心无所法循，迷惑失道，上必以为乱无道；苟以为乱无道，刑罚必不克，成其无道，上下俱无道。故今之称恶者，必比之于夏桀殷纣，何也？曰法诚不德，其德诚薄。夫民恶之，必朝夕祝之，升闻于皇天，上帝不歆焉；故水旱并兴，灾害生焉。故曰：德法者，御民之本也。"}, {"ID": 404, "text": "古之御政以治天下者，冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。故六官以为辔，司会均入以为軜，故御四马，执六辔，御天地与人与事者，亦有六政。是故善御者，正身同辔，均马力，齐马心，惟其所引而之，以取长道；远行可以之，急疾可以御。天、地与人、事，此四者圣人之所乘也。是故天子御者，太史、内史左右手也，六官亦六辔也；天子三公合以执六官，均五政，齐五法，以御四者，故亦惟其所引而之，以之道则国治，以之德则国安，以之仁则国和，以之圣则国平，以之义则国成，以之礼则国定，此御政之体也。"}, {"ID": 405, "text": "过，失也。人情莫不有过，过而改之，是不过也。是故官属不理，分职不明，法政不一，百事失纪，曰“乱”也；乱则饬冢宰。地宜不殖，财物不蕃，万民饥寒；教训失道，风俗淫僻，百姓流亡，人民散败，曰“危”也；危则饬司徒。父子不亲，长幼无序，君臣上下相乘，曰“不和”也；不和则饬宗伯。贤能失官爵，功劳失赏禄，爵禄失则士卒疾怨，兵弱不用，曰“不平”也；不平则饬司马。刑罚不中，暴乱奸邪不胜，曰“不成”也；不成则饬司寇。百度不审，立事失礼，财务失量曰“贫”也；贫则饬司空。故曰：御者同是车马，或以取千里，或数百里者，所进退缓急异也；治者同是法，或以治、或以乱者，亦所进退缓急异也。"}]}, {"section": 24, "header": "明堂", "data": [{"ID": 406, "text": "明堂者，古有之也。凡九室：一室而有四户、八牖，三十六户、七十二牖。以茅盖屋，上圆下方。"}, {"ID": 407, "text": "明堂者，所以明诸侯尊卑。外水曰辟雍，南蛮、东夷、北狄、西戎。明堂月令，赤缀户也，白缀牖也。二九四七五三六一八。堂高三尺，东西九筵，南北七筵，上圆下方。九室十二堂，室四户，户二牖，其宫方三百步。在近郊，近郊三十里。"}, {"ID": 408, "text": "或以为明堂者，文王之庙也，朱草日生一叶，至十五日生十五叶；十六日一叶落，终而复始也。周时德泽洽和，蒿茂大以为宫柱，名蒿宫也。此天子之路寝也，不齐不居其屋。待朝在南宫，揖朝出其南门。"}]}, {"section": 25, "header": "千乘", "data": [{"ID": 409, "text": "公曰：“千乘之国，受命于天子，通其四疆，教其书社，循其灌庙，建其宗主，设其四佐，列其五官，处其朝市，为仁如何？”子曰：“不仁，国不化。”"}, {"ID": 410, "text": "公曰：“何如之谓仁？”子曰：“不淫于色。”子曰：“立妃设如太庙然，乃中治；中治，不相陵；不相陵，斯庶嫔遧；遧，则事上静；静，斯洁信在中。朝大夫必慎以恭；出会谋事，必敬以慎言；长幼小大，必中度，此国家之所以崇也。"}, {"ID": 411, "text": "立子设如宗社，宗社先示威，威明显见；辨爵集德，是以母弟官子咸有臣志，莫敢援于外，大夫中妇私谒不行，此所以使五官治，执事政也。夫政以教百姓，百姓齐以嘉善，故蛊佞不生，此之谓良民。国有道则民昌，此国家之所以大遂也。"}, {"ID": 412, "text": "卿设如大门，大门显美，小大尊卑中度。开明闭幽，内禄出灾，以顺天道，近者闲焉，远者稽焉。君发禁宰而行之，以时通于地，散布于小。理天之灾祥，地宝丰省，及民共飨其禄，共任其灾，此国家之所以和也。"}, {"ID": 413, "text": "国有四辅；辅，卿也。卿设如四体，毋易事，毋假名，毋重食。凡事尚贤进能，使知事爵不世，能之不愆。凡民戴名以能，食力以时成，以事立，此所以使民让也。民咸孝弟而安让，此以怨省而乱不作也，此国之所以长也。"}, {"ID": 414, "text": "下无用，则国家富；上有义，则国家治；长有礼，则民不争；立有神，则国家敬；兼而爱之，则民无怨心；以为无命，则民不偷。昔者先王本此六者，而树之德，此国家之所以茂也。"}, {"ID": 415, "text": "设其四佐而官之；司徒典春，以教民之不则时不若不令，成长幼老疾孤寡以时通于四疆。有阖而不通，有烦而不治，则民不乐生，不利衣食。"}, {"ID": 416, "text": "凡民之藏贮，以及山川之神明加于民者，发国功谋。斋戒必敬，会时必节。日厤巫祝，执伎以守官，俟命以作。祈王年，祷民命，及畜谷蜚征庶虞草。"}, {"ID": 417, "text": "方春三月，缓施生育，动作百物，于时有事，享于皇祖皇考，朝孤子八人，以成春事。"}, {"ID": 418, "text": "司马司夏，以教士车甲。凡士执伎论功，修四卫。强股肱，质射御，才武聪慧，治众长卒，所以为仪缀于国。出可以为率，诱于军旅。四方诸侯之游士，国中贤馀秀兴阅焉。"}, {"ID": 419, "text": "方夏三月，养长秀蕃庶物。于时有事，享于皇祖皇考，爵士之有庆者七人，以成夏事。"}, {"ID": 420, "text": "司寇司秋，以听狱讼，治民之烦乱，执权变民中。凡民之不刑，崩本以要闲，作起不敬以欺惑憧愚。"}, {"ID": 421, "text": "作于财赂六畜五谷曰盗。诱居室家有君子曰义。子女专曰𡝩。嘡五兵及木石曰贼。以中情出，小曰闲，大曰讲。利辞以乱属曰谗。以财投长曰贷。"}, {"ID": 422, "text": "凡犯天子之禁，陈刑制辟，以追国民之不率上教者。夫是故一家三夫道行，三人饮食，哀乐平，无狱。"}, {"ID": 423, "text": "方秋三月，收敛以时。于时有事，尝新于皇祖皇考，食农夫九人，以成秋事。司空司冬，以制度制地事，准揆山林，规表衍沃，畜水行，衰濯浸，以节四时之事。治地远近，以任民力，以节民食，太古食壮之食，攻老之事。”"}, {"ID": 424, "text": "公曰：“功事不少，而糇粮不多乎？”子曰：“太古之民，秀长以寿者，食也。在今之民，羸丑以胔者，事也。"}, {"ID": 425, "text": "太古无游民，食节事时，民各安其居，乐其宫室，服事信上，上下交信，地移民在。今之世，上治不平，民治不和，百姓不安其居，不乐其宫；老疾用财，壮狡用力，于兹民游；薄事贪食，于兹民忧。"}, {"ID": 426, "text": "古者殷书为成男成女名属升于公门，此以气食得节，作事得时，劝有功；夏服君事不及暍，冬服君事不及冻；是故年谷不成，天之饥馑，道无殣者。在今之世，男女属散，名不升于公门，此以气食不节，作事不成；天之饥馑，于时委民，不得以疾死。"}, {"ID": 427, "text": "是故立民之居，必于中国之休地，因寒暑之和，六畜育焉，五谷宜焉；辨轻重，制刚柔，和五味，以节食时事。"}, {"ID": 428, "text": "东辟之民曰夷，精于侥，至于大远，有不火食者矣。南辟之民曰蛮，信以朴，至于大远，有不火食者矣。西辟之民曰戎，劲以刚，至于大远，有不火食者矣。北辟之民曰狄，肥以戾，至于大远，有不火食者矣。及中国之民，曰五方之民，有安民和味，咸有实用利器，知通之，信令之。"}, {"ID": 429, "text": "及量地度居，邑有城郭，立朝市。地以度邑，以度民，以观安危。距封后利，先虑久固，依固可守，为奥可久，能节四时之事，霜露时降。"}, {"ID": 430, "text": "方冬三月，草木落。庶虞藏，五谷必入于仓。于时有事，蒸于皇祖皇考，息国老六人，以成冬事。"}, {"ID": 431, "text": "民咸知孤寡之必不末也，咸知有大功之必进等也，咸知用劳力之必以时息也。推而内之水火，入也弗之顾矣，而况有强适在前，有君长正之者乎？”"}, {"ID": 432, "text": "公曰：“善。”"}]}, {"section": 26, "header": "四代", "data": [{"ID": 433, "text": "公曰：“四代之政刑，论其明者，可以为法乎？”子曰：“何哉？四代之政刑，皆可法也。”"}, {"ID": 434, "text": "公曰：“以我行之，其可乎？”子曰：“否，不可。臣愿君之立知而以观闻也，四代之政刑，君若用之，则缓急将有所不节；不节，君将约之；约之，卒将弃法；弃法，是无以为国家也。”"}, {"ID": 435, "text": "公曰：“巧匠辅绳而斫，胡为其弃法也。”子曰：“心未之度，习未之狎，此以数逾而弃法也。"}, {"ID": 436, "text": "夫规矩准绳钧衡，此昔者先王之所以为天下也。小以及大，近以知远，今日行之，可以知古，可以察今，其此邪！"}, {"ID": 437, "text": "水火金木土谷，此谓六府，废一不可，进一不可，民并用之；今日行之，可以知古，可以察今，其此邪！"}, {"ID": 438, "text": "昔夏、商之未兴也，伯夷谓此二帝之眇。”"}, {"ID": 439, "text": "公曰：“长国治民恒干；论政之大体，以教民辨；历大道，以时地性；兴民之阳德以教民事；上服周德之典，以顺事天子；修政勤礼，以交诸侯；大节无废，小眇后乎？”"}, {"ID": 440, "text": "子曰：“否，不可后也。诗云：‘东有开明，于时鸡三号，以兴庶虞，庶虞动，蜚征作。啬民执功，百草咸淳，地倾水流之。’是以天子盛服朝日于东堂，以教敬示威于天下也。是以祭祀，昭有神明；燕食，昭有慈爱；宗庙之事，昭有义；率礼朝廷，昭有五官；无废甲胄之戒，昭果毅以听；天子曰崩，诸侯曰薨，大夫曰卒，士曰不禄，庶人曰死，昭哀。哀爱无失节，是以父慈子孝兄爱弟敬。此皆先王之所先施于民也，君而后此则为国家失本矣。”"}, {"ID": 441, "text": "公曰：“善哉，子察教我也。”子曰：“乡也，君之言善，执国之节也。君先眇而后善，中备以君子言，可以知古，可以察今。奂然而兴，民壹始。”"}, {"ID": 442, "text": "公曰：“是非吾言也，吾一闻于师也。”子吁焉其色曰：“嘻，吾行道矣。”公曰：“道邪？”子曰：“道也！”"}, {"ID": 443, "text": "公曰：“吾未能知人，未能取人。”子曰：“君何为不观器视才？”公曰：“视可明乎？”子曰：“可以表仪。”"}, {"ID": 444, "text": "公曰：“愿学之。”子曰：“平原大薮，瞻其草之高丰茂者，必有怪鸟兽居之，且草可财也，如艾而夷之，其地必宜五谷；高山多林，必有怪虎豹蕃孕焉；深渊大川，必有蛟龙焉；民亦如之，君察之，可以见器见才矣。”"}, {"ID": 445, "text": "公曰：“吾犹未也。”子曰：“群然，戚然，颐然，睾然、踖然、柱然、抽然、首然、佥然、湛然、渊渊然、淑淑然、齐齐然、节节然、穆穆然、皇皇然。"}, {"ID": 446, "text": "见才色修声不视闻，怪物恪命不改志，舌不更气。见之举也，得之取也，有事事也。事必与食，食必与位，无相越逾。昔虞舜天德嗣尧，取相十有六人如此。”"}, {"ID": 447, "text": "公曰：“嘻，美哉。子道广矣。”曰：“由德径径。吾恐惛而不能用也。何以哉？”"}, {"ID": 448, "text": "公曰：“请问图德何尚？”子曰：“圣，知之华也；知，仁之实也；仁，信之器也；信，义之重也；义，利之本也。委利生孽。”"}, {"ID": 449, "text": "公曰：“嘻，言之至也。道天地以民辅之，圣人何尚？”子曰：“有天德，有地德，有人德，此谓三德。三德率行，乃有阴阳；阳曰德，阴曰刑。”"}, {"ID": 450, "text": "公曰：“善哉，再闻此矣！阳德何出？”子曰：“阳德出礼，礼出刑，刑出虑，虑则节事于近，而扬声于远。”"}, {"ID": 451, "text": "公曰：“善哉！载事何以？”子曰：“德以监位，位以充局，局以观功，功以养民，民于此乎上。”"}, {"ID": 452, "text": "公曰：“禄不可后乎？”子曰：“食为味，味为气，气为志，发志为言，发言定名，名以出信，信载义而行之，禄不可后也。”"}, {"ID": 453, "text": "公曰：“所谓民与天地相参者，何谓也？”子曰：“天道以视，地道以履，人道以稽。废一曰失统，恐不长飨国。”"}, {"ID": 454, "text": "公愀然其色。子曰：“君藏玉惟慎用之，虽慎敬而勿爱，民亦如之。执事无贰，五官有差，喜无并爱，卑无加尊，浅无测深，小无招大，此谓楣机。楣机宾荐不蒙，昔舜徵荐此道于尧，尧亲用之，不乱上下。”"}, {"ID": 455, "text": "公曰：“请问民徵。”子曰：“无以为也。难行。”"}, {"ID": 456, "text": "公曰：“愿学之，几必能。”子曰：“贪于味不让，妨于政。愿富不久，妨于政。慕宠假贵，妨于政。治民恶重，妨于政。为父不慈，妨于政。为子不孝，妨于政。大纵耳目，妨于政。好色失志，妨于政。好见小利，妨于政。变从无节，桡弱不立，妨于政。刚毅犯神，妨于政。鬼神过节，妨于政。”"}, {"ID": 457, "text": "幼勿与众，克勿与比，依勿与谋，放勿与游，徼勿与事。"}, {"ID": 458, "text": "臣闻之弗庆，非事君也。君闻之弗用，以乱厥德，臣将庆其简者。盖人有可知者焉，貌色声众有美焉，必有美质在其中者矣。貌色声众有恶焉，必有恶质在其中者矣。此者伯夷之所后出也。”"}, {"ID": 459, "text": "子曰：“伯夷建国建政，修国修政。”公曰：“善哉。”"}]}, {"section": 27, "header": "虞戴德", "data": [{"ID": 460, "text": "公曰：“昔有虞戴德何以？深虑何及？高举安取？”"}, {"ID": 461, "text": "子曰：“君以闻之，唯丘无以更也；君之闻如未成也，黄帝慕修之。”曰：“明法于天明，开施教于民；行此以上明于天化也，物必起，是故民命而弗改也。”"}, {"ID": 462, "text": "公曰：“善哉！以天教于民，可以班乎？”子曰：“可哉。虽可而弗由，此以上知所以行斧钺也。父之于子，天也。君之于臣，天也。有子不事父，有臣不事君，是非反天而到行耶？故有子不事父，不顺；有臣不事君，必刃。"}, {"ID": 463, "text": "顺天作刑，地生庶物，是故圣人之教于民也，率天如祖地，能用民德。是以高举不过天，深虑不过地，质知而好仁，能用民力，此三常之礼明而名不蹇。"}, {"ID": 464, "text": "礼失则坏，名失则惛。是故上古不讳，正天名也；天子之宫四通，正地事也；天子御珽，诸侯御荼，大夫服笏，正民德也；敛此三者而一举之，戴天履地，以顺民事。"}, {"ID": 465, "text": "天子告朔于诸侯，率天道而敬行之，以示威于天下也。诸侯内贡于天子，率名矅地实也，是以不至必诛。"}, {"ID": 466, "text": "诸侯相见，卿为介。以其教士毕行，使仁守会朝于天子。"}, {"ID": 467, "text": "天子以岁二月为坛于东郊，建五色，设五兵、具五味、陈六律、品奏五声，听明教。置离，抗大侯规鹄，坚物。"}, {"ID": 468, "text": "九卿佐三公，三公佐天子。天子践位，诸侯各以其属就位。乃升诸侯，诸侯之教士，教士执弓挟矢，揖让而升，履物以射其地，心端色容正，时以矅伎。时有庆以地，不时有让以地。"}, {"ID": 469, "text": "天下之有道也，有天子存；国之有道也，君得其正；家之不乱也，有仁父存。是故圣人之教于民也，以其近而见者，稽其远而明者。"}, {"ID": 470, "text": "天事曰明，地事曰昌，人事曰比两以庆。违此三者，谓之愚民。愚民曰奸，奸必诛。是以天下平而国家治，民亦无贷。"}, {"ID": 471, "text": "居小不约，居大则治；众则集，寡则缪；祀则得福，以征则服；此唯官民之上德也。”"}, {"ID": 472, "text": "公曰：“三代之相授，必更制典物，道乎？”子曰：“否。猷德保，保惛乎前，以小继大，变民示也。”"}, {"ID": 473, "text": "公曰：“善哉！子之察教我也。”子曰：“丘于君唯无言，言必尽，于他人则否。”"}, {"ID": 474, "text": "公曰：“教他人则如何？”子曰：“否，丘则不能。昔商老彭及仲傀，政之教大夫，官之教士，技之教庶人。扬则抑，抑则扬，缀以德行，不任以言，庶人以言，犹以夏后氏之祔怀袍褐也，行不越境。”"}, {"ID": 475, "text": "公曰：“善哉！我则问政，子事教我！”子曰：“君问已参黄帝之制，制之大礼也。”"}, {"ID": 476, "text": "公曰：“先圣之道，斯为美乎？”子曰：“斯为美。虽有美者必偏。属于斯，昭天之福，迎之以祥；作地之福，制之以昌；兴民之德，守之以长。”"}, {"ID": 477, "text": "公曰：“善哉。”"}]}, {"section": 28, "header": "诰志", "data": [{"ID": 478, "text": "公曰：“诰志无荒，以会民义，斋戒必敬，会时必节，牺牲必全，齐盛必洁，上下禋祀，外内无失节，其可以省怨远灾乎？”子曰：“丘未知其可以省怨也！”"}, {"ID": 479, "text": "公曰：“然则何以事神？”子曰：“以礼会时。夫民见其礼则上下援，援则乐，乐斯毋忧，以此省怨而乱不作也。夫礼会其四时，四孟四季，五牲五谷，顺至必时其节也，丘未知其可以为远灾也。”"}, {"ID": 480, "text": "公曰：“然则为此何以？”子曰：“知仁合则天地成，天地成则庶物时，庶物时则民财敬，民财敬以时作；时作则节事，节事以动众，动众则有极；有极以使民则劝，劝则有功，有功则无怨，无怨则嗣世久，唯圣人！"}, {"ID": 481, "text": "是故政以胜众，非以陵众；众以胜事，非以伤事；事以靖民，非以徵民；故地广而民众，长之禄也。"}, {"ID": 482, "text": "丘闻周太史曰：‘政不率天，下不由人，则凡事易坏而难成。’虞史伯夷曰：‘明，孟也。幽，幼也。明幽，雌雄也。雌雄迭兴而顺至，正之统也。日归于西，起明于东；月归于东，起明于西。’"}, {"ID": 483, "text": "虞夏之厤，正建于孟春。于时冰泮发蛰，百草权舆，瑞雉无释。物乃岁俱生于东，以顺四时，卒于冬分。"}, {"ID": 484, "text": "于时鸡三号，卒明。载于青色，抚十二月节，卒于丑。日月成岁厤，再闰以顺天道，此谓岁虞汁月。"}, {"ID": 485, "text": "天曰作明。曰与，惟天是戴。地曰作昌，曰与，惟地是事。人曰作乐，曰与，惟民是嬉。民之动能，不远厥事；民之悲色，不远厥德。此谓表里时合，物之所生，而蕃昌之道如此。"}, {"ID": 486, "text": "天生物，地养物，物备兴而时用常节曰圣人，主祭于天曰天子。天子崩，步于四川，代于四山，卒葬曰帝。"}, {"ID": 487, "text": "天作仁，地作富，人作治。乐治不倦，财富时节，是故圣人嗣则治。"}, {"ID": 488, "text": "文王治以俟时，汤治以伐乱；禹治以移众，众服，以立天下；尧贵以乐治时，举舜；舜治以德使力。"}, {"ID": 489, "text": "在国统民如恕，在家抚官而国，安之勿变，劝之勿沮，民咸废恶如进良，上诱善而行罚，百姓尽于仁而遂安之，此古之明制之治天下也。"}, {"ID": 490, "text": "仁者为圣，贵次，力次，美次，射御次，古之治天下者必圣人。"}, {"ID": 491, "text": "圣人有国，则日月不食，星辰不陨，勃海不运，河不满溢，川泽不竭，山不崩解，陵不施谷，川浴不处，深渊不涸。"}, {"ID": 492, "text": "于时龙至不闭，凤降忘翼，蛰兽忘攫，爪鸟忘距，蜂虿不螫婴儿，蟁蝱不食夭驹，雒出服，河出图。"}, {"ID": 493, "text": "自上世以来，莫不降仁，国家之昌，国家之臧，信仁。是故不赏不罚，如民咸尽力；车不建戈，远迩咸服，允使来往，地宾毕极；无怨无恶，率惟懿德。"}, {"ID": 494, "text": "此无空礼，无空名，贤人并忧，残毒以时省；举良良，举善善，恤民使仁，日矅仁宾也。"}]}, {"section": 29, "header": "文王官人", "data": [{"ID": 495, "text": "王曰：“太师，慎维深思，内观民务，察度情伪，变官民能，历其才艺，女维敬哉。女何慎乎非伦，伦有七属，属有九用，用有六微：一曰观诚，二曰考志，三曰视中，四曰观色，五曰观隐，六曰揆德。”"}, {"ID": 496, "text": "王曰：“于乎，女因方以观之。富贵者观其礼施也，贫穷者观其有德守也，嬖宠者观其不骄奢也，隐约者观其不慑惧也。"}, {"ID": 497, "text": "其少观其恭敬好学而能弟也，其壮观其洁廉务行而胜其私也，其老观其意宪慎强其所不足而不逾也。父子之闲观其孝慈也，兄弟之闲观其和友也，君臣之闲观其忠惠也，乡党之闲观其信惮也。"}, {"ID": 498, "text": "省其居处，观其义方；省其丧哀，观其贞良；省其出入，观其交友；省其交友，观其任廉。考之以观其信，挈之以观其知，示之难以观其勇，烦之以观其治，淹之以利以观其不贪，蓝之以乐以观其不寍，喜之以物以观其不轻，怒之以观其重，醉之以观其不失也，纵之以观其常，远使之以观其不贰，迩之以观其不倦，探取其志以观其情，考其阴阳以观其诚，覆其微言以观其信，曲省其行以观其备成，此之谓‘观诚’也。"}, {"ID": 499, "text": "二曰，方与之言，以观其志。志殷如湥，其气宽以柔，其色俭而不谄，其礼先人，其言后人，见其所不足，曰日益者也。"}, {"ID": 500, "text": "如临人以色，高人以气，贤人以言，防其不足，伐其所能，曰日损者也。其貌直而不侮，其言正而不私，不饰其美，不隐其恶，不防其过，曰有质者也。"}, {"ID": 501, "text": "其貌固呕，其言工巧，饰其见物，务其小徵，以故自说，曰无质者也。"}, {"ID": 502, "text": "喜怒以物，而色不作；烦乱之，而志不营；深道以利，而心不移；临慑以威，而气不卑，曰平心而固守者也。"}, {"ID": 503, "text": "喜怒以物而变易知，烦乱之而必不裕，示之以利而易移，临慑以威而易慑，曰鄙心而假气者也。"}, {"ID": 504, "text": "执之以物而遫决，惊之以卒而度料，不学而性辨，曰有虑者也。"}, {"ID": 505, "text": "难投以物，难说以言，知一如不可以解也，困而不知其止，无辨而自慎，曰愚赣者也。"}, {"ID": 506, "text": "营之以物而不虞，犯之以卒而不惧，置义而不可迁，临之以货色而不可营，曰洁廉而果敢者也。"}, {"ID": 507, "text": "易移以言，存志不能守锢，已诺无断，曰弱志者也。"}, {"ID": 508, "text": "顺与之弗为喜，非夺之弗为怒，沈静而寡言，多稽而俭貌，曰质静者也。"}, {"ID": 509, "text": "辨言而不固行，有道而先困，自慎而不让，当如强之，曰始妒诬者也。"}, {"ID": 510, "text": "徵清而能发，度察而能尽，曰治志者也。"}, {"ID": 511, "text": "华如诬，巧言、令色、足恭一也，皆以无为有者也。此之为考志。"}, {"ID": 512, "text": "三曰诚在其中，此见于外；以其见占其隐，以其细占其大，以其声处其气。初气主物，物生有声；声有刚有柔，有浊有清，有好有恶。咸发于声也。"}, {"ID": 513, "text": "心气华诞者，其声流散；心气顺信者，其声顺节；心气鄙戾者，其声斯丑；心气宽柔者，其声温好。信气中易，义气时舒，智气简备，勇气壮直。"}, {"ID": 514, "text": "听其声，处其气，考其所为，观其所由，察其所安；以其前占其后，以其见占其隐，以其小占其大。此之谓‘视中’也。"}, {"ID": 515, "text": "四曰民有五性：喜、怒、欲、惧、忧也。喜气内畜，虽欲隐之，阳喜必见。怒气内畜，虽欲隐之，阳怒必见。欲气内畜，虽欲隐之，阳欲必见。惧气内畜，虽欲隐之，阳惧必见。忧悲之气内畜，虽欲隐之，阳忧必见。五气诚于中，发形于外，民情不隐也。"}, {"ID": 516, "text": "喜色由然以生，怒色拂然以侮，欲色呕然以偷，惧色薄然以下，忧悲之色累然而静。"}, {"ID": 517, "text": "诚智必有难尽之色，诚仁必有可尊之色，诚勇必有难慑之色，诚忠必有可亲之色，诚洁必有难污之色，诚静必有可信之色。"}, {"ID": 518, "text": "质色皓然固以安，伪色缦然乱以烦；虽欲故之中，色不听也，虽变可知；此之谓观色也。"}, {"ID": 519, "text": "五曰生民有灵阳，人有多隐其情，饰其伪，以赖于物，以攻其名也。有隐于仁质者，有隐于知理者，有隐于文艺者，有隐于廉勇者，有隐于忠孝者，有隐于交友者。如此者不可不察也。"}, {"ID": 520, "text": "小施而好大得，小让而好大事，言愿以为质，伪爱以为忠，面宽而貌慈，假节以示人，故其行以攻其名。如此者隐于仁质也。"}, {"ID": 521, "text": "推前恶，忠府知物焉；首成功，少其所不足；虑诚不及，佯为不言；内诚不足，色示有馀；故知以动人，自顺而不让；错辞而不遂，莫知其情。如是者隐于知理者也。"}, {"ID": 522, "text": "素动人以言，涉物而不终；问则不对，详为不穷；色示有馀；有道而自顺用之，物穷则为深。如此者隐于文艺者也。"}, {"ID": 523, "text": "廉言以为气，骄厉以为勇，内恐外悴，无所不至，敬再其说以诈临人。如此者隐于廉勇者也。"}, {"ID": 524, "text": "自事其亲，好以告人，乞言劳醉，而面于敬爱，饰其见物，故得其名，名扬于外不诚于内，伐名以事其亲戚，以故取利，分白其名，以私其身。如此者隐于忠孝者也。"}, {"ID": 525, "text": "阴行以取名，比周以相誉，明知贤可以徵，与左右不同而交，交必重己。心说之而身不近之，身近之而实不至，而欢忠不尽，欢忠尽见于众而貌克。如此者隐于交友者也。"}, {"ID": 526, "text": "此之谓‘观隐’也。"}, {"ID": 527, "text": "六曰言行不类，终始相悖，阴阳克易，外内不合，虽有隐节见行，曰非诚质者也。"}, {"ID": 528, "text": "其言甚忠，其行甚平，其志无私，施不在多，静而寡类，庄而安人，曰有仁心者也。"}, {"ID": 529, "text": "事变而能治，物善而能说，浚穷而能达，错身立方而能遂，曰广知者也。"}, {"ID": 530, "text": "少言如行，恭俭以让，有知而不伐，有施而不置，曰慎谦良者也。"}, {"ID": 531, "text": "微忽之言久而可复，幽闲之行独而不克，行其亡如其存。曰顺信者也。"}, {"ID": 532, "text": "贵富虽尊，恭俭而能施；众强严威，有礼而不骄，曰有德者也。"}, {"ID": 533, "text": "隐约而不慑，安乐而不奢，勤劳之不变，喜怒之如度晰，曰守也。"}, {"ID": 534, "text": "置方而不毁，廉洁而不戾，立强而无私，曰经正者也。"}, {"ID": 535, "text": "正静以待命，不召不至，不问不言，言不过行，行不过道，曰沈静者也。"}, {"ID": 536, "text": "忠爱以事其亲，欢欣以敬之，尽力而不面敬以安人，以故名不生焉，曰忠孝者也。"}, {"ID": 537, "text": "合志如同方，共其忧而任其难，行忠信而不相疑，迷隐远而不相舍。曰至友者也。"}, {"ID": 538, "text": "心色辞气，其入人甚俞，进退工，故其与人甚巧，其就甚速，其叛人甚易。曰位志者也。"}, {"ID": 539, "text": "饮食以亲，货贿以交，接利以合，故得望誉征利，而依隐于物，曰贪鄙者也。"}, {"ID": 540, "text": "质不断，辞不至；少其所不足，谋而不已，曰伪诈者也。"}, {"ID": 541, "text": "言行亟变，从容谬易，好恶无常，行身不类。曰无诚志者也。"}, {"ID": 542, "text": "小知而不大决，小能而不大成，顾小物而不知大论，亟变而多私，曰华诞者也。"}, {"ID": 543, "text": "规谏而不类，道行而不平。曰巧名者也。"}, {"ID": 544, "text": "故事阻者不夷，畸鬼者不仁，面誉者不忠，饰貌者不情，隐节者不平，多私者不义，扬言者寡信。此之谓‘揆德’。”"}, {"ID": 545, "text": "王曰：“太师！女推其往言，以揆其来行；听其来言，以省往行；观其阳，以考其阴；察其内，以揆其外。是隐节者可知，伪饰无情者可辨，质诚居善者可得，忠惠守义者可见也。”"}, {"ID": 546, "text": "王曰：“于乎敬哉！女何慎乎非心？何慎乎非人？人有六徵，六徵既成，以观九用，九用既立。一曰取平仁而有虑者，二曰取慈惠而有理者，三曰取直愍而忠正者，四曰取顺直而察听者，五曰取临事而洁正者，六曰取慎察而洁廉者，七曰取好谋而知务者，八曰取接给而广中者，九曰取猛毅而独断者，此之谓九用也。"}, {"ID": 547, "text": "平仁而有虑者，使是治国家而长百姓；慈惠而有理者，使是长乡邑而治父子；直愍而忠正者，使是莅百官而察善否；慎直而察听者，使是长民之狱讼，出纳辞令；临事而洁正者，使是守内藏而治出入；慎察而洁廉者，使是分财临货主赏赐；好谋而知务者，使是治壤地而长百工；接给而广中者，使是治诸侯而待宾客；猛毅而独断者，使是治军事为边境。因方而用之，此之谓官能也。"}, {"ID": 548, "text": "九用有徵，乃任七属：一曰国则任贵，二曰乡则任贞，三曰官则任长，四曰学则任师，五曰族则任宗，六曰家则任主，七曰先则任贤。”"}, {"ID": 549, "text": "正月王亲命七属之人曰：“于乎！慎维深，内观民务，本慎在人。女平心去私，慎用六证，论辨九用，以交一人，予亦不私。女废朕命，乱我法，罪致不赦。”三戒然后及论，王亲受而考之，然后论成。"}]}, {"section": 30, "header": "诸侯衅庙 - 诸侯迁庙", "data": [{"ID": 550, "text": "成庙衅之以羊，君玄服立于寝门内，南向。祝、宗人、宰夫、雍人皆玄服。"}, {"ID": 551, "text": "宗人曰：“请令以衅某庙。”君曰：“诺。”遂入。雍人拭羊，乃行入庙门，碑南，北面东上。雍人举羊，升屋自中，中屋南面，刲羊，血流于前，乃降。"}, {"ID": 552, "text": "门以鸡，有司当门北面，雍人割鸡屋下当门，郏室，割鸡于室中，有司亦北面也。"}, {"ID": 553, "text": "既事，宗人告事毕，皆退。反命于君，君寝门中南向。宗人曰：“衅某庙事毕。”君曰：“诺。”宗人请就燕，君揖之，乃退。"}]}, {"section": 31, "header": "小辨", "data": [{"ID": 554, "text": "公曰：“寡人欲学小辨，以观于政，其可乎？”子曰：“否，不可。社稷之主爱日，日不可得，学不可以辨。是故昔者先王学齐大道，以观于政。天子学乐辨风，制礼以行政；诸侯学礼辨官政以行事，以尊天子；大夫学德别义，矜行以事君；士学顺，辨言以遂志；庶人听长辨禁，农以力行。如此，犹恐不济，奈何其小辨乎？”"}, {"ID": 555, "text": "公曰：“不辨则何以为政？”子曰：“辨而不小。夫小辨破言，小言破义，小义破道，道小不通，通道必简。是故、循弦以观于乐，足以辨风矣；尔雅以观于古，足以辨言矣。传言以象，反舌皆至，可谓简矣。夫道不简则不行，不行则不乐。夫弈十稘之变，由九不可既也，而况天下之言乎？”曰：“微子之言，吾壹乐辨言。”子曰：“辨言之乐，不若治政之乐；辨言之乐不下席；治政之乐皇于四海。夫政善则民说，民说则归之如流水，亲之如父母；诸侯初入而后臣之，安用辨言？”"}, {"ID": 556, "text": "公曰：“然则吾何学而可？”子曰：“行礼乐而力忠信，君其习可乎？”公曰：“多与我言忠信而不可以入患。”子曰：“毋乃既不明忠信之备，而口倦其君则不可，而有明忠信之备，而又能行之，则可立待也。君朝而行忠信，百官承事，忠满于中而发于外，刑于民而放于四海，天下其孰能患之？”公曰：“请学忠信之备。”子曰：“唯社稷之主实知忠信。若丘也，缀学之徒，安知忠信？”公曰：“非吾子问之而焉也？”子三辞，将对。公曰：“强避！”子曰：“强侍。丘闻：大道不隐。丘言之君，发之于朝，行之于国，一国之人莫不知，何一之强辟？丘闻之：忠有九知──知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知备。若动而无备，患而弗知，死亡而弗知，安与知忠信？内思毕心曰知中，中以应实曰知恕，内恕外度曰知外，外内参意曰知德，德以柔政曰知政，正义辨方曰知官，官治物则曰知事，事戒不虞曰知备，毋患曰乐，乐义曰终。”"}]}, {"section": 32, "header": "用兵", "data": [{"ID": 557, "text": "公曰：“用兵者，其由不祥乎？”"}, {"ID": 558, "text": "子曰：“胡为其不祥也？圣人之用兵也，以禁残止暴于天下也；及后世贪者之用兵也，以刈百姓，危国家也。”"}, {"ID": 559, "text": "公曰：“古之戎兵，何世安起？”子曰：“伤害之生久矣，与民皆生。”"}, {"ID": 560, "text": "公曰：“蚩尤作兵与？”子曰：“否！蚩尤庶人之贪者也，及利无义，不顾厥亲，以丧厥身。蚩尤惛欲而无厌者也，何器之能作？蜂虿挟螫而生见害而校以卫厥身者也。人生有喜怒，故兵之作，与民皆生，圣人利用而弭之乱，人与之丧厥身。"}, {"ID": 561, "text": "诗云：‘鱼在在藻，厥志在饵。鲜民之生矣，不如死之久矣。校德不塞，嗣武孙子。’"}, {"ID": 562, "text": "圣人爱百姓而忧海内，及后世之人，思其德，必称其人，故今之道尧舜禹汤文武者犹依然，至今若存。夫民思其德，必称其人，朝夕祝之，升闻皇天，上神歆焉，故永其世而丰其年也。"}, {"ID": 563, "text": "夏桀商纣羸暴于天下，暴极不辜，杀戮无罪，不祥于天，粒食之民，布散厥亲，疏远国老，幼色是与，而暴慢是亲，谗贷处谷，法言法行处辟。夭替天道，逆乱四时，礼乐不行，而幼风是御。厤失制，摄提失方，邹大无纪。不告朔于诸侯，玉瑞不行、诸侯力政，不朝于天子，六蛮四夷交伐于中国。"}, {"ID": 564, "text": "于是降之灾；水旱臻焉，霜雪大满，甘露不降，百草𣩙黄，五谷不升，民多夭疾，六畜𩜘胔，此太上之不论不议也。夭伤厥身，失坠天下，夫天下之报殃于无德者也，必与其民。”"}, {"ID": 565, "text": "公惧焉，曰：“在民上者，可以无惧乎哉？”"}]}, {"section": 33, "header": "少闲", "data": [{"ID": 566, "text": "公曰：“今日少闲，我请言情于子。”子愀焉变色，迁席而辞曰：“君不可以言情于臣，臣请言情于君，君则不可。”"}, {"ID": 567, "text": "公曰：“师之而不言情焉？其私不同。”子曰：“否，臣事君而不言情于君则不臣，君而不言情于臣则不君。有臣而不臣犹可，有君而不君，民无所错手足。”"}, {"ID": 568, "text": "公曰：“君度其上下咸通之，权其轻重居之；准民之色，目既见之；鼓民之声，耳既闻之；动民之德，心既和之；通民之欲，兼而壹之；爱民亲贤而教不能，民庶说乎？”"}, {"ID": 569, "text": "子曰：“说则说矣，可以为家，不可以为国。”公曰：“可以为家，胡为不可以为国？国之民、家之民也。”"}, {"ID": 570, "text": "子曰：“国之民诚家之民也；然其名异，不可同也。同名同食曰同等。唯不同等，民以知极。故天子昭有神于天地之间，以示威于天下也；诸侯修礼于封内，以事天子；大夫修官守职，以事其君；士修四卫，执技论力，以听乎大夫；庶人仰视天文，俯视地理，力时使，以听乎父母。此唯不同等，民以可治也。”"}, {"ID": 571, "text": "公曰：“善哉！上与下不同乎？”子曰：“将以时同、时不同；上谓之闲，下谓之多疾。君时同于民，布政也；民时同于君，服听也；上下相报，而终于施。大犹已成，发其小者；远犹已成，发其近者；将行重器，先其轻者。先清而后浊者，天地也。天政曰正，地政曰生，人政曰辨。苟本正则华英必得其节以秀孚矣，此官民之道也。”"}, {"ID": 572, "text": "公曰：“善哉！请少复进焉。”子曰：“昔尧取人以状，舜取人以色，禹取人以言，汤取人以声，文王取人以度，此四代五王之取人以治天下如此”。"}, {"ID": 573, "text": "公曰：“嘻！善之不同也。”子曰：“何谓其不同也？”公曰：“同乎？”子曰：“同。”公曰：“人状可知乎？”子曰：“不可知也。”"}, {"ID": 574, "text": "公曰：“五王取人，各有以举之，胡为人之不可知也？”子曰：“五王取人，比而视，相而望。五王取人各以己焉，是以同状。”"}, {"ID": 575, "text": "公曰：“以子相人何如？”子曰：“否，丘则不能五王取人。丘也传闻之以委于君，丘则否能，亦又不能。”"}, {"ID": 576, "text": "公曰：“我闻子之言始蒙矣。”子曰：“由君居之，成于纯，胡为其蒙也？虽古之治天下者，岂生于异州哉？”"}, {"ID": 577, "text": "昔虞舜以天德嗣尧，布功散德制礼。朔方幽都来服；南抚交趾，出入日月，莫不率俾，西王母来献其白管。粒食之民昭然明视，民明教，通于四海，海外肃慎北发渠搜氐羌来服。"}, {"ID": 578, "text": "舜崩，有禹代兴，禹卒受命，乃迁邑姚姓于陈。作物配天，修使来力。民明教，通于四海，海之外，肃慎、北发、渠搜、氐、羌来服。"}, {"ID": 579, "text": "禹崩，十有七世，乃有末孙桀即位。桀不率先王之明德，乃荒耽于酒，淫泆于乐，德昏政乱，作宫室高台污池，土察，以民为虐，粒食之民惛焉几亡。"}, {"ID": 580, "text": "乃有商履代兴。商履循礼法，以观天子，天子不说，则嫌于死。成汤卒受天命，不忍天下粒食之民刈戮，不得以疾死，故乃放移夏桀，散亡其佐。乃迁姒姓于杞。发厥明德，顺民天心啬地，作物配天，制典慈民。咸合诸侯，作八政，命于总章。服禹功以修舜绪，为副于天。粒食之民昭然明视，民明教，通于四海，海之外肃慎、北发、渠搜、氐、羌来服。"}, {"ID": 581, "text": "成汤卒崩，殷德小破，二十有二世，乃有武丁即位。开先祖之府，取其明法，以为君臣上下之节，殷民更服，近者说，远者至，粒食之民昭然明视。"}, {"ID": 582, "text": "武丁卒崩，殷德大破，九世，乃有末孙纣即位。纣不率先王之明德，乃上祖夏桀行，荒耽于酒，淫泆于乐，德昏政乱，作宫室高台污池，土察，以为民虐，粒食之民忽然几亡。"}, {"ID": 583, "text": "乃有周昌霸，诸侯佐之。纣不说诸侯之听于周昌，乃退伐崇许魏，以客事天子。文王卒受天命，作物配天，制无用，行三明，亲亲尚贤。民明教，通于四海，海之外肃慎、北发、渠搜、氐、羌来服。"}, {"ID": 584, "text": "君其志焉，或徯将至也。”"}, {"ID": 585, "text": "公曰：“大哉，子之教我政也；列五王之德，烦烦如繁诸乎！”"}, {"ID": 586, "text": "子曰：“君无誉臣，臣之言未尽，请尽臣之言，君如财之。”曰：“于此有功匠焉、有利器焉、有措扶焉，以时令其藏必周密。发如用之，可以知古，可以察今；可以事亲，可以事君；可用于生，又用之死。吉凶并兴，祸福相生，卒反生福，大德配天。”"}, {"ID": 587, "text": "公愀然其色曰：“难立哉！”子曰：“臣愿君之立知如以观闻也；时天之气，用地之财，以生杀于民，民之死不可以教。”"}, {"ID": 588, "text": "公曰：“我行之，其可乎？”子曰：“唯此在君。君曰足，臣恐其不足；君曰不足，臣则曰足。举其前必举其后，举其左必举其右。君既教矣，安能无善。”"}, {"ID": 589, "text": "公吁焉其色曰：“大哉，子之教我制也。政之丰也，如木之成也。”"}, {"ID": 590, "text": "子曰：“君知未成，言未尽也。凡草木根鞁伤则枝叶必偏枯，偏枯是为不实。谷亦如之，上失政、大及小人畜谷。”"}, {"ID": 591, "text": "公曰：“所谓失政者，若夏商之谓乎？”子曰：“否，若夏商者，天夺之魄，不生德焉。”"}, {"ID": 592, "text": "公曰：“然则何以谓失政？”子曰：“所谓失政者：疆蒌未亏，人民未变，鬼神未亡，水土未絪；糟者犹糟，实者犹实，玉者犹玉，血者犹血，酒者犹酒。优以继愖，政出自家门，此之谓失政也。非天是反，人自反。臣故曰君无言情于臣，君无假人器，君无假人名。”公曰：“善哉！”"}]}, {"section": 34, "header": "朝事", "data": [{"ID": 593, "text": "古者圣王昭义以别贵贱，以序尊卑，以体上下，然后民知尊君敬上，而忠顺之行备矣。"}, {"ID": 594, "text": "是故古者天子之官有典命官，掌诸侯之仪。大行人，掌诸侯之仪，以等其爵。故贵贱有别，尊卑有序，上下有差也。典命诸侯之五仪，诸臣之五等，以定其爵，故贵贱有别，尊卑有序，上下有差也。"}, {"ID": 595, "text": "命：上公九命为伯，其国家、宫室、车旌、衣服、礼仪、皆以九为节；诸侯诸伯七命，其国家、宫室、车旌、衣服、礼仪、皆以七为节；子男五命，其国家、宫室、车旌、衣服、礼仪、皆以五为节。"}, {"ID": 596, "text": "王之三公八命，其卿六命，其大夫四命。及其封也，皆加一等，其国家、宫室、车旌、衣服、礼仪亦如之。"}, {"ID": 597, "text": "凡诸侯之适子省于天子，摄君，则下其君之礼一等；未省，则以皮帛继子男。"}, {"ID": 598, "text": "公之孤四命，以皮帛视小国之君，其卿三命，其大夫再命，士一命，其宫室、车旌、衣服、礼仪、各视其命之数；侯伯之卿、大夫、士亦如之；子男之卿再命，其大夫一命，其士不命，其宫室、车旌、衣服、礼仪，各如其命之数。"}, {"ID": 599, "text": "礼：大行人以九仪别诸侯之命，等诸臣之爵，以同域国之礼而待其宾客。"}, {"ID": 600, "text": "上公之礼：执桓圭九寸，缫藉九寸，冕服九章，建常九旒，樊缨九就，贰车九乘，介九人，礼九牢，其朝位宾主之间九十步，饕礼九献，食礼九举。"}, {"ID": 601, "text": "诸侯之礼，执信圭七寸，缫藉七寸，冕服七章，建常七旒，樊缨七就，贰车七乘，介七人，礼七牢，其朝位宾主之间七十步，飨礼七献，食礼七举。诸伯执躬圭，其他皆如诸侯之礼。"}, {"ID": 602, "text": "诸子执谷璧五寸，缫藉五寸，冕服五章，建常五旒，樊缨五就，贰车五乘，介五人，礼五牢，其朝位宾主之间五十步，飨礼五献，食礼五举。"}, {"ID": 603, "text": "诸男执蒲璧，其他皆如诸子之礼。"}, {"ID": 604, "text": "凡大国之孤，执皮帛，以继小国之君。诸侯之卿、礼各下其君二等；以下及大夫、士皆如之。"}, {"ID": 605, "text": "天子之所以明章著此义者，以朝聘之礼也。是故千里之内，岁一见；千里之外、千五百里之内，二岁一见；千五百里之外、二千里之内，三岁一见；二千里之外、二千五百里之内，四岁一见；二千五百里之外、三千里之内，五岁一见；三千里之外，三千五百里之内，六岁一见。"}, {"ID": 606, "text": "各执其圭瑞，服其服，乘其辂，建其旌旗，施其樊缨，从其贰车，委积之以其牢礼之数，所以明别义也。"}, {"ID": 607, "text": "然后天子冕而执镇圭尺有二寸，藻藉尺有二寸，搢大圭，乘大辂，建大常，十有二旒，樊缨十有再就，贰车十有二乘。率诸侯而朝日于东郊，所以教尊尊也。"}, {"ID": 608, "text": "退而朝诸侯，为坛三成，宫旁一门。天子南乡见诸侯，土揖庶姓，时揖异姓，天揖同姓，所以别亲疏外内也。"}, {"ID": 609, "text": "公侯伯子男各以其旗就其位：诸公之国，中阶之前，北面东上；诸侯之国，东阶之东，西面北上；诸伯之国，西阶之西，东面北上；诸子之国，门东，北面东上；诸男之国，门西，北面东上。"}, {"ID": 610, "text": "及其将币也，公于上等，所以别贵贱，序尊卑也。"}, {"ID": 611, "text": "奠圭，降、拜、升、成拜，明臣礼也。"}, {"ID": 612, "text": "奉国地所出重物而献之，明臣职也。"}, {"ID": 613, "text": "内袒入门而右，以听事也。"}, {"ID": 614, "text": "明臣礼、臣职、臣事，所以教臣也。"}, {"ID": 615, "text": "率而祀天于南郊，配以先祖，所以教民报德，不忘本也。率而享祀于太庙，所以教孝也。"}, {"ID": 616, "text": "与之大射，以考其习礼乐而观其德行；与之图事，以观其能；傧而礼之，三飨三食三宴，以与之习立礼乐。"}, {"ID": 617, "text": "是故一朝而近者三年，远者六年。有德焉，礼乐为之益习，德行为之益修，天子之命为之益行。然后使诸侯世相朝，交岁相问，殷相聘，以习礼、考义、正刑、一德，以崇天子。故曰：朝聘之礼者，所以正君臣之义也。"}, {"ID": 618, "text": "诸侯相朝之礼，各执其圭瑞，服其服，乘其辂，建其旌旗，施其樊缨，从其贰车，委积之以其牢礼之数，所以别义也。"}, {"ID": 619, "text": "介绍而相见，君子于其所尊，不敢质，敬之至也。"}, {"ID": 620, "text": "君使大夫迎于境，卿劳于道，君亲郊劳致馆。"}, {"ID": 621, "text": "及将币，拜迎于大门外而庙受。北面拜贶，所以致敬也。三让而后升，所以致尊让也。敬让也者，君子之所以相接也。诸侯相接以敬让，则不相侵陵也。此天子之所以养诸侯，兵不用，而诸侯自为正之具也。"}, {"ID": 622, "text": "君亲致飨既还圭，飨食，致赠，郊送，所以相与习礼乐也。"}, {"ID": 623, "text": "诸侯相与习礼乐，则德行修而不流也。故天子制之，而诸侯务焉。"}, {"ID": 624, "text": "聘礼：上公七介，侯伯五介，子男三介，所以明贵贱也。介绍而传命，君子于其所尊，不敢质，敬之至也。三让而后传命，三让而后入庙门，三揖而后至阶，三让而后升，所以致尊让也。"}, {"ID": 625, "text": "君使士迎于境，大夫郊劳，君亲拜迎大门之内而庙受，北面拜贶，拜君命之辱，所以致敬让也。致敬让者，君子之所以相接也。致诸侯相接以敬让，则不相欺陵也。"}, {"ID": 626, "text": "卿为上摈，大夫为丞摈。君亲醴宾，宾私面私觌。致饔饩，既还圭璋贿赠，飨食燕，所以明宾主君臣之义也。"}, {"ID": 627, "text": "故天子之制诸侯，交岁相问，殷相聘，相厉以礼。使者聘而误，主君不亲飨食；所以耻厉之也。诸侯相厉以礼，则外不相侵，内不相陵。此天子所以养诸侯，兵不用，而诸侯自为正之具也。"}, {"ID": 628, "text": "以圭璋聘，重礼也；已聘而还圭璋，此轻财重礼之义也。诸侯相厉以轻财重礼，则民作让矣。主国待客，出入三积。既客于舍，五牢之具陈于内；米三十车、禾三十车、刍薪倍禾，皆陈于外；乘禽日五双，群介皆饩牢。壹食再飨，宴与时赐无数。所以重礼也。古之用财不能均如此，然而用财如此其厚者，言尽之于礼也；尽之于礼则内君臣不相陵，而外不相侵。故天子制之，而诸侯务焉。"}, {"ID": 629, "text": "古者，大行人掌大宾之礼，及大客之义，以亲诸侯。春朝诸侯而图天下之事，秋觐以比邦国之功，夏宗以陈天下之谋，冬遇以协诸侯之虑。时会以发四方之禁，殷同以施天下之政，时聘以结诸侯之好，殷眺以成邦国之贰，闲问以谕诸侯之志，归脤以教诸侯之福，贺庆以赞诸侯之喜，致会以补诸侯之灾。"}, {"ID": 630, "text": "天子之所以抚诸侯者：岁遍在，三岁遍眺，五岁遍省，七岁属象胥喻言语，协辞令，九岁属瞽史谕书名，听音声，十有一岁达瑞节，同度量，成牢礼，同数器，修法则，十有二岁，天子巡狩殷国。"}, {"ID": 631, "text": "是故诸侯上不敢侵陵，下不敢暴小民。然后诸侯之国札丧，则令赙补之；凶荒，则令賙委之；师役，则令槁禬之；有福事，则令庆贺之；有祸灾，则令哀吊之。凡此五物者，治其事故。"}, {"ID": 632, "text": "及其万民之利害为一书，其礼俗、政事、教治、刑禁之逆顺为一书，其悖逆暴乱，作慝欲犯令者为一书，其札丧、凶荒、厄贫为一书，其康乐、和亲、安平为一书。凡此五物者，无国别异之，天子以周知天下之政。是故诸侯附于德，服于义，则天下太平。"}, {"ID": 633, "text": "古者天子为诸侯不行礼义、不修法度、不附于德、不服于义，故使射人以射礼选其德行；职方氏、大行人以其治国，选其能功。诸侯之得失治乱定，然后明九命之赏以劝之，明九伐之法以震威之。尚犹有不附于德，不服于义者，则使掌交说之。故诸侯莫不附于德，服于义者。此天子之所以养诸侯，兵不用，而诸侯自为正之法也。"}]}, {"section": 35, "header": "投壶", "data": [{"ID": 634, "text": "投壶之礼，主人奉矢，司射奉中，使人执壶。"}, {"ID": 635, "text": "主人请曰：“某有枉矢哨壶，请乐宾。”宾曰：“子有旨酒嘉淆，又重以乐，敢辞。”"}, {"ID": 636, "text": "主人曰：“枉矢哨壶，不足辞也，敢以请。”宾曰：“某赐旨酒嘉淆，又重以乐，敢固辞。”"}, {"ID": 637, "text": "主人曰：“枉矢哨壶，不足辞也，敢固以请。”宾对曰：“某固辞不得命，敢不敬从？”"}, {"ID": 638, "text": "宾再拜受，主人般还，曰：“避。”主人阼阶上拜送，宾般还曰：“避”。"}, {"ID": 639, "text": "已拜，受矢，进即两楹闲，退、反位，揖宾就筵。"}, {"ID": 640, "text": "司射进度壶，反位，设中，执八算。"}, {"ID": 641, "text": "请于宾曰：“奏投壶之令，曰：‘顺投为入，比投不释算，胜饮不胜。正爵既行，请为胜者立马，三马既立，庆多马。’”请主人亦如之。"}, {"ID": 642, "text": "命弦者曰：“请奏狸首，闲若一。”太师曰：“诺”。"}, {"ID": 643, "text": "左右告矢具，请拾投。有入者，则司射坐而释一算焉。宾党于右，主党于左。"}, {"ID": 644, "text": "卒投，司射执馀算曰：“左右卒投，请数。”二算为纯，一纯以取，一算为奇。有胜，则司射以其算告曰：“某党贤于某党，贤若干纯。”──奇则曰奇，钧者曰钧。"}, {"ID": 645, "text": "举手曰：“请胜者之弟子为不胜者酌。”酌者曰：“诺。”已酌、皆请举酒，当饮，皆跪奉抵曰：“赐灌。”胜者跪曰：“敬养”。"}, {"ID": 646, "text": "司正曰：“正爵既行，请为胜者立马。”马各直其算上。一马从二马，以庆。庆礼，曰：“三马既立，请庆多马。”宾、主人皆曰：“诺。”正爵既行，请彻马。"}, {"ID": 647, "text": "周则复始，既算。算多少，视其坐。"}, {"ID": 648, "text": "矢八分；堂上七扶，室中五扶，庭中九扶，算长尺二寸。"}, {"ID": 649, "text": "堂下司正、司射、庭长及冠士立者皆属宾党；乐人及童子使者皆属主党。降揖其阼阶及乐事、皆与射同节。"}, {"ID": 650, "text": "壶中置小豆，为其矢跃而去也。壶去席二矢半，矢以柘若棘，无去其皮，大七分。"}, {"ID": 651, "text": "曾孙侯氏，今日泰射，于一张侯参之曰今日泰射，四正具举，大夫君子，凡以庶士，小大莫处，御于君所，以燕以射，则燕则誉。质参既设，执旌既载，大侯既亢，中获既置。"}, {"ID": 652, "text": "壶脰修七寸，口径二寸半，壶高尺二寸，容斗五升，壶腹修五寸。"}, {"ID": 653, "text": "弓既平张，四侯且良，决拾有常，既顺乃让，乃揖乃让，乃跻其堂，乃节其行，既志乃张，射夫命射，射者之声，获者之旌，既获卒莫。"}, {"ID": 654, "text": "凡雅二十六篇：其八篇可歌──歌鹿鸣、狸首、鹊巢、采蘩、采苹、伐檀、白驹、驺虞，八篇废不可歌；七篇商齐，可歌也；三篇闲歌。史辟、史义、史见、史童、史谤、史宾、拾声、睿挟。"}, {"ID": 655, "text": "鲁命弟子辞曰：“无荒、无傲、无倨立、无逾言。若是者，有常爵。“嗟尔不寍侯，为尔不朝于王所，故亢而射女，强食食，诒尔曾孙侯氏百福。”"}]}, {"section": 36, "header": "公符", "data": [{"ID": 656, "text": "公冠：自为主，迎宾揖，升自阼，立于席。"}, {"ID": 657, "text": "既醴，降自阼。"}, {"ID": 658, "text": "其馀自为主者，其降也自西阶，以异，其馀皆与公同也。"}, {"ID": 659, "text": "公玄端与皮弁，皆鞸，朝服素鞸。"}, {"ID": 660, "text": "公冠，四加玄冕。"}, {"ID": 661, "text": "飨之以三献之礼，无介，无乐，皆玄端。"}, {"ID": 662, "text": "其酬币朱锦采，四马，其庆也同。"}, {"ID": 663, "text": "天子儗焉。"}, {"ID": 664, "text": "太子与庶子，其冠皆自为主，其礼与士同，其飨宾也皆同。"}, {"ID": 665, "text": "成王冠，周公使祝雍祝王曰：“达而勿多也。”祝雍曰：“使王近于民，远于年，啬于时，惠于财，亲贤使能。”"}]}, {"section": 37, "header": "本命", "data": [{"ID": 666, "text": "分于道，谓之命；形于一，谓之性，化于阴阳，象形而发，谓之生；化穷数尽，谓之死。故命者，性之终也。则必有终矣。"}, {"ID": 667, "text": "人生而不具者五：目无见、不能食、不能行、不能言、不能化。三月而彻盷，然后能有见；八月生齿，然后食；期而生膑，然后能行；三年暿合，然后能言；十有六情通，然后能化’"}, {"ID": 668, "text": "阴穷反阳，阳穷反阴。辰故阴以阳化；阳以阴变。故男以八月而生齿，八岁而龀，一阴一阳然后成道；二八十六，然后情通，然后其施行，女七月生齿，七岁而龀；二七十四然后化成。合于三也，小节也。中古男三十而娶，女二十而嫁，合于五也，中节也。太古男五十而室，女三十而嫁，备于三五，合于八十也。八者维纲也，天地以发明，故圣人以合阴阳之数也。"}, {"ID": 669, "text": "礼义者，恩之主也。冠、昏、朝、聘、丧、祭、宾主、乡饮酒、军旅，此之谓九礼也。礼经三百，威仪三千，机其文之变也。其文变也。礼之象，五行也；其义，四时也。故以四举；有恩、有义、有节、有权。"}, {"ID": 670, "text": "恩厚者，其服重；故为父斩衰三年，以恩制者。门内之治，恩掩义；门外之治，义断恩。资于事父以事君，而敬同，贵贵尊尊，义之大者也。故为君亦服斩衰三年，以义制者也。"}, {"ID": 671, "text": "三日而食，三月而沐，期而练，毁不灭性，不以死伤生。丧不过三年，苴衰不补，坟墓不坯，同于邱陵。除之日，鼓素琴，示民有终也，以节制者也。"}, {"ID": 672, "text": "资于事父以事母而爱同。天无二日，国无二君，家无二尊，以一治之也。父在为母齐衰期，见无二尊也。"}, {"ID": 673, "text": "百官备，百制具，不言而事行者，扶而起；言而后事行者，杖而起；身自执事而后事行者，面垢而已。凡此，以权制者也。"}, {"ID": 674, "text": "始死，三日不怠，三月不解，期悲号，三年忧；恩之杀也。圣人因杀以制节也。"}, {"ID": 675, "text": "男者，任也；子者，孳也；男子者，言任天地之道，如长万物之义也。故谓之“丈夫”。丈者，长也；夫者，扶也；言长万物也。知可为者，知不可为者；知可言者，知不可言者；知可行者，知不可行者。是故，审伦而明其别，谓之知，所以正夫德者。"}, {"ID": 676, "text": "女者，如也，子者，孳也；女子者，言如男子之教而长其义理者也。故谓之妇人。妇人，伏于人也。是故无专制之义，有三从之道──在家从父，适人从夫，夫死从子，无所敢自遂也。教令不出闺门，事在馈食之闲而正矣，是故女及日乎闺门之内，不百里而奔丧，事无独为，行无独成之道。参之而后动，可验而后言，宵行以烛，宫事必量，六畜蕃于宫中，谓之信也，所以正妇德也。"}, {"ID": 677, "text": "女有五不取；逆家子不取，乱家子不取，世有刑人不取，世有恶疾不取，丧妇长子不取。逆家子者，为其逆德也；乱家子者，为其乱人伦也；世有刑人者，为其弃于人也；世有恶疾者，为其弃于天也；丧妇长子者，为其无所受命也。"}, {"ID": 678, "text": "妇有七去：不顺父母去，无子去，淫去，妒去，有恶疾去，多言去，窃盗去。不顺父母去，为其逆德也；无子，为其绝世也；淫，为其乱族也；妒，为其乱家也；有恶疾，为其不可与共粢盛也；口多言，为其离亲也；盗窃，为其反义也。"}, {"ID": 679, "text": "妇有三不去：有所取无所归，不去；与更三年丧，不去；前贫贱后富贵，不去。"}, {"ID": 680, "text": "大罪有五：逆天地者，罪及五世；诬文武者，罪及四世；逆人伦者，罪及三世；诬鬼神者，罪及二世；杀人者，罪止其身。故大罪有五，杀人为下。"}]}, {"section": 38, "header": "易本命", "data": [{"ID": 681, "text": "子曰：“夫易之生，人、禽、兽、万物昆虫各有以生。或奇或偶，或飞或行，而莫知其情；惟达道德者，能原本之矣。”"}, {"ID": 682, "text": "天一，地二，人三；三三而九，九九八十一；一主日，日数十，故人十月而生。"}, {"ID": 683, "text": "八九七十二，偶以承奇，奇主辰，辰主月，月主马，故马十二月而生。"}, {"ID": 684, "text": "七九六十三，三主斗，斗主狗，故狗三月而生。"}, {"ID": 685, "text": "六九五十四，四主时；时主豕；故豕四月而生。"}, {"ID": 686, "text": "五九四十五，五主音，音主猿，故猿五月而生。"}, {"ID": 687, "text": "四九三十六，六主律，律主禽鹿，故禽鹿六月而生也。"}, {"ID": 688, "text": "三九二十七，七主星，星主虎，故虎七月而生。"}, {"ID": 689, "text": "二九十八，八主风，风主虫，故虫八日化也。"}, {"ID": 690, "text": "其馀各以其类。"}, {"ID": 691, "text": "鸟鱼皆生于阴而属于阳；故鸟鱼皆卵；鱼游于水，鸟飞于云。故冬燕雀入于海，化而为蚧。"}, {"ID": 692, "text": "万物之性各异类：故蚕食而不饮，蝉饮而不食，蜉蝣不饮不食，介鳞夏食冬蛰。齕吞者八窍而卵生；咀嚾者九窍而胎生。四足者无羽翼，戴角者无上齿。无角者膏而无前齿，有角者脂而无后齿。昼生者类父，夜生者类母。"}, {"ID": 693, "text": "凡地：东西为纬，南北为经。山为积德，川为积刑；高者为生，下者为死。邱陵发牡，溪谷为牝。"}, {"ID": 694, "text": "蚌蛤龟珠，与月盛虚。"}, {"ID": 695, "text": "是故坚土之人肥，虚土之人大，沙土之人细，息土之人美，耗土之人丑。"}, {"ID": 696, "text": "是故食水者善游能寒，食土者无心而不息，食木者多力而拂；食草者善走而愚，食桑者有丝而蛾，食肉者勇敢而捍，食谷者智惠而巧，食气者神明而寿，不食者不死而神。"}, {"ID": 697, "text": "故曰：有羽之虫三百六十，而凤皇为之长；有毛之虫三百六十，而麒麟为之长；有甲之虫三百六十，而神龟为之长；有鳞之虫三百六十，而蛟龙为之长；劳之虫三百六十，而圣人为之长，此乾坤之美类，禽兽万物之数也。"}, {"ID": 698, "text": "故帝王好坏巢破卵，则凤凰不翔焉；好竭水搏鱼，则蛟龙不出焉；好刳胎杀夭，则麒麟不来焉；好填溪塞谷，则神龟不出焉。"}, {"ID": 699, "text": "故王者动必以道，静必以理；动不以道，静不以理，则自夭而不寿，訞孽数起，神灵不见，风雨不时，暴风水旱并兴，人民夭死，五谷不滋，六畜不蕃息。"}]}], "bookname": "大戴礼记", "writer": null, "type": "儒家", "age": "[东汉] 100年-200年"}