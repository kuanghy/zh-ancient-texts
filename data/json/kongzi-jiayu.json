{"alldata": [{"section": 0, "header": "相鲁", "data": [{"ID": 0, "text": "孔子初仕，为中都宰。制为养生送死之节。长幼异食，强弱异任，男女别涂；路无拾遗，器不雕伪；为四寸之棺，五寸之椁，因丘陵为坟，不封不树。行之一年，而西方之诸侯则焉。定公谓孔子曰：“学子此法，鲁国何如？”孔子对曰：“虽天下可乎！何但鲁国而已哉？”于是二年，定公以为司空。乃别五土之性，而物各得其所生之宜，咸得厥所。先时，季氏葬昭公于墓道之南；孔子沟而合诸墓焉，谓季桓子曰：“贬君以彰己罪，非礼也。今合之，所以掩夫子之不臣。”由司空为鲁大司寇，设法而不用，无奸民。"}, {"ID": 1, "text": "定公与齐侯会于夹谷。孔子摄相事，曰：“臣闻有文事者必有武备，有武事者必有文备。古者诸侯竝出疆，必具官以从，请具左右司马。”定公从之。至会所，为坛，土阶三等，以遇礼相见，揖让而豋。献酢既毕，齐使莱人以兵鼓謲，劫定公。孔子历阶而进，以公退。曰：“士，以兵之。吾两君为好，裔夷之俘，敢以兵乱之，非齐君所以命诸侯也。裔不谋夏，夷不乱华，俘不干盟，兵不逼好，于神为不祥，于德为愆义，于人为失礼。君必不然。”齐侯心怍，麾而避之。有顷，齐奏宫中之乐，俳优侏儒戏于前。孔子趋进，历阶而上，不尽一等。曰：“匹夫荧侮诸侯者，罪应诛，请右司马速加刑焉。”于是斩侏儒，手足异处。齐侯惧，有惭色。将盟，齐人加载书曰：“齐师出境，而不以兵车三百乘从我者，有如此盟。”孔子使兹无还对曰：“而不返我汶阳之田，吾以共命者，亦如之。”齐侯将设享礼，孔子谓梁丘据曰：“齐鲁之故，吾子何不闻焉？事既成矣而又享之，是勤执事。且牺象不出门，嘉乐不野合。享而既具，是弃礼也；若其不具，是用粃稗也。用粃稗、辱君；弃礼、名恶。子盍图之？夫享、所以昭德也。不昭，不如其已。”乃不果享。齐侯归，责其群臣曰：“鲁以君子道辅其君，而子独以夷翟道教寡人，使得罪。”于是乃归所侵鲁之四邑及汶阳之田。"}, {"ID": 2, "text": "孔子言于定公曰：“家不臧甲，邑无百雉之城，古之制也。今三家过制，请皆损之。”乃使季氏宰仲由隳三都。叔孙不得意于季氏，因费宰公山弗扰，率费人以袭鲁。孔子以公与季孙、仲孙、叔孙，入于费氏之宫，豋武子之台。费人攻之，及台侧，孔子命申句须、乐颀，勒士众，下伐之，费人北，遂隳三都之城，强公室，弱私家，尊君卑臣，政化大行。"}, {"ID": 3, "text": "初，鲁之贩羊有沈犹氏者，常朝饮其羊以诈市人；有公慎氏者，妻淫不制；有慎溃氏者，奢侈逾法；鲁之鬻六畜者，饰之以储价。及孔子之为政也，则沈犹氏不敢朝饮其羊；公慎氏出其妻；慎溃氏越境而徙。三月，则鬻牛马者不储价；卖羔豚者不加饰；男女行者别其涂；道不拾遗，男尚忠信，女尚贞顺；四方客至于邑者，不求有司，皆如归焉。"}]}, {"section": 1, "header": "始诛", "data": [{"ID": 4, "text": "孔子为鲁司寇，摄行相事，有喜色。仲由问曰：“由闻君子祸至不惧，福至不喜。今夫子得位而喜，何也？”孔子曰：“然！有是言也。不曰乐以贵下人乎？”于是朝政七日而诛乱政大夫少正卯，戮之于两观之下，尸于朝三日。子贡进曰：“夫少正卯、鲁之闻人也。今夫子为政而始诛之，或者为失乎？”孔子曰：“居！吾语女以其故。天下有大恶者五，而窃盗不与焉。一曰心逆而险，二曰行辟而坚，三曰言伪而辩，四曰记丑而博，五曰顺非而泽。此五者，有一于人，则不免君子之诛，而少正卯皆兼有之。其居处足以掫徒成党，其谈说足以饰襃莹众，其强御足以返是独立；此乃人之奸雄者也，不可以不除。夫殷汤诛尹谐，文王诛潘正，周公诛管蔡，太公诛华士，管仲诛付乙，子产诛史何，凡此七子皆异世而同诛者，以七子异世而同恶，故不可赦也。《诗》云：‘忧心悄悄，愠于群小。’小人成群，斯足忧矣。”"}, {"ID": 5, "text": "孔子为鲁大司寇。有父子讼者，夫子同狴执之，三月不别，其父请止，夫子赦之焉。季孙闻之，不说，曰：“司寇欺余，曩告余曰：国家必先以孝。余今戮一不孝以教民孝，不亦可乎？而又赦，何哉？”冉有以告孔子，孔子喟然叹曰：“呜呼！上失其道而杀其下，非理也；不教以孝而听其狱，是杀不辜；三军大败，不可斩也；狱犴不治，不可刑也。何者？上教之不行，罪不在民故也。夫慢令谨诛，贼也；徵敛无时，㬥也；不试则成，虐也。故无此三者，然后刑可即也。《书》云：‘义刑义杀，勿庸以即汝心，惟曰未有慎事。’言必教而刑也。陈道德以先服之，而犹不可，尚贤以劝之；又不可，即废之；又不可，而后以威惮之。若是三年而百姓正矣。其有邪民不从化者，然后待之以刑，则民咸知罪矣。《诗》云：‘天子是毗，俾民不迷。’是以威厉而不试，刑错而不用。今世则不然，乱其教，繁其刑，使民迷惑而陷焉，又从而制之，故刑弥繁而盗不胜也。夫三尺之限，空车不能登者，何哉？峻故也；百仞之山，重载陟焉，何哉？陵遟故也。今世俗之陵遟久矣，虽有刑法，民能勿逾乎？”"}]}, {"section": 2, "header": "王言解", "data": [{"ID": 6, "text": "孔子闲居，曾参侍。孔子曰：“参乎！今之君子，唯士与大夫言闻也。至于君子之言者，希也。于乎！吾以王言之其出不户牖而化天下。”"}, {"ID": 7, "text": "曾子起，下席而对曰：“敢问何谓王者言？”孔子不应。曾子曰：“侍夫子之闲也难，是以敢问。”"}, {"ID": 8, "text": "孔子又不应。曾子肃然而惧，抠衣而退，负席而立。有顷，孔子叹息，顾谓曾子曰：“参！女可语明王之道。”曾子曰：“非敢以为足，请因所闻而学焉。”"}, {"ID": 9, "text": "子曰：“居，吾语女。夫道者，所以明德也；德者，所以尊道也。是以非德道不尊，非道德不明。虽有国之良马，不以其道服乘之，不可以取道里；虽有博地众民，不以其道治之，不可以致霸王。是故，昔者明王内修七教，外行三至。七教修，然后可以守；三至行，然后可以征。明王之道，其守也，则必折冲千里之外；其征也，则必还师衽席之上。故曰，内修七教，而上不劳，外行三至，而财不费。此之谓明王之道也。”"}, {"ID": 10, "text": "曾子曰：“不劳不费之谓明王，可得闻乎？”孔子曰：“昔者，帝舜左禹而右皋陶，不下席而天下治。夫如此，何上之劳乎？政之不中，君之患也；令之不行，臣之罪也。若乃十一而税，用民之力，岁不过三日；入山泽以其时而无征，关讥市鄽皆不收赋。此则生财之路，而明王节之，何财之费乎？”"}, {"ID": 11, "text": "曾子曰：“敢问何谓七教？”孔子曰：“上敬老，则下益孝；上尊齿，则下益弟；上乐施，则下益宽；上亲贤，则下择友；上好德，则下不隐；上恶贪，则下耻争；上廉让，则下耻节。此之谓七教。七教者，治民之本也。政教定，则本正矣。凡上者，民之表也。表正则何物不正？是故人君先立仁于己，然后大夫忠而士信，民敦俗朴，男悫而女贞。六者、教之致也。布诸天下四方而不窕，纳诸寻常之室而不塞，等之以礼，立之以义，行之以顺，则民之弃恶如汤之灌雪焉！”"}, {"ID": 12, "text": "曾子曰：“道则至矣，弟子不足以明之。”孔子曰：“参以为姑止乎？又有焉。昔者，明王之治民也法，必裂地以封之，分属以理之；然后贤民无所隐，㬥民无所伏。使有司日省而时考之，进用贤良，退贬不肖。则贤者说而不肖者惧，哀鳏寡，养孤独，恤贫穷，诱孝弟，选才能；此七者修，则四海之内无刑民矣。上之亲下，如手足之于腹心；下之亲上，如幼子之于慈母矣。上下相亲如此，故令则从，施则刑，民怀其德，近者说服，远者来附，政之致也。夫布指知寸，布手知尺，舒肘知寻，斯不远之则也。周制，三百步为里，千步而井，三井而埒，埒三而矩，五十里而都，封百里而有国；乃为蓄积资聚焉。恤行者有无。是以蛮夷诸夏，虽衣冠不同，言语不合，莫不来宾。故曰：无市而民不乏，无刑而民不乱。田猎罩弋，非以盈宫室；徵敛百姓，非以盈府库也。惨怛以补不足，礼节以损有馀。多信而寡貌，其礼可守，其言可复，其迹可履；如饥而食，如渴而饮，民之信之，如寒暑之必验。故视远若迩，非道迩也，见明德也。是故兵革不动而威，用利不施而亲，此之谓明王之守，折冲千里之外者也。”"}, {"ID": 13, "text": "曾子曰：“敢问何谓三至？”孔子曰：“至礼不让而天下治；至赏不费而天下士说；至乐无声而天下民和。明王笃行三至，故天下之君可得而知，天下之士可得而臣，天下之民可得而用。”"}, {"ID": 14, "text": "曾子曰：“敢问此义何谓？”孔子曰：“古者明王，必尽知天下良士之名；既知其名，又知其实，又知其数及其所在焉。然后因天下之爵以尊之，此之谓至礼不让而天下治。因天下之禄以富天下之士，此之谓至赏不费而天下之士说。如此，则天下之名誉兴焉，此之谓至乐无声而天下之民和。故曰：所谓天下之仁者，能合天下之至亲也；所谓天下之明者，能举天下之至贤者也。此三者咸通，然后可以征。是故仁者莫大乎爱人，智者莫大乎知贤，贤政者莫大乎官能。有土之君，修此三者，则四海之内，共命而已矣。夫明王之征，必道之所废者也。是故诛其君而改其政，吊其民而不夺其财。故明王之政，犹时雨之降，降至则民说矣。是故行施弥博，得亲弥众，此之谓还师衽席之上。”"}]}, {"section": 3, "header": "大昏解", "data": [{"ID": 15, "text": "孔子侍坐于哀公。公曰：“敢问人道孰为大？”孔子愀然作色而对曰：“君之及此言也，百姓之惠也，固臣敢无辞而对？人道政为大。"}, {"ID": 16, "text": "夫政者、正也。君为正，则百姓从而正矣。君之所为，百姓之从；君不为正，百姓何所从乎？”"}, {"ID": 17, "text": "公曰：“敢问为政如之何？”孔子对曰：“夫妇别，男女亲，君臣信；三者正，则庶物从之。”"}, {"ID": 18, "text": "公曰：“寡人虽无能也，愿如所以行三者之道，可得闻乎？”孔子对曰：“古之为政，爱人为大；所以治爱人，礼为大；所以治礼，敬为大；敬之至矣，大昏为大；大昏至矣，大昏既至，冕而亲迎；亲迎者，敬之也。是故君子兴敬为亲，舍敬，则是遗亲也；弗亲弗敬，弗尊也。爱与敬，其政之本与。”"}, {"ID": 19, "text": "公曰：“寡人愿有言也然，冕而亲迎，不已重乎？”孔子愀然作色而对曰：“合二姓之好，以继先圣之后，以为天下宗庙社稷之主，君何谓已重乎？”"}, {"ID": 20, "text": "公曰：“寡人实固。不固，安得闻此言乎？寡人欲问，不能为辞，请少进。”孔子曰：“天地不合，万物不生；大昏、万世之嗣也，君何谓已重焉？”"}, {"ID": 21, "text": "孔子遂言曰：“内以治宗庙之礼，足以配天地之神；出以治直言之礼，足以立上下之敬。物耻则足以振之，国耻则足以兴之，故为政先乎礼，礼、其政之本与！”"}, {"ID": 22, "text": "孔子遂言曰：“三代明王必敬妻子也，盖有道焉。妻也者，亲之主也；子也者，亲之后也，敢不敬与？是故君子无不敬。敬也者，敬身为大；身也者，亲之支也，敢不敬与？不敬其身，是伤其亲；是伤其本也；伤其本，则支从之而亡。三者、百姓之象也。身以及身，子以及子，妃以及妃，君能修此三者，则大化忾乎天下矣。昔者大王之道也如此，国家顺矣。”"}, {"ID": 23, "text": "公曰：“敢问何谓敬身？”孔子对曰：“君子过言则民作辞，过行则民作则；言不过辞，动不过则，百姓恭敬以从命。若是，则可谓能敬其身，敬其身，则能成其亲矣。”"}, {"ID": 24, "text": "公曰：“何谓成其亲？”孔子对曰：“君子者、人之成名也。百姓与名，谓之君子，则是成其亲为君而为其子也。”"}, {"ID": 25, "text": "孔子遂言曰：“为政而不能爱人，则不能成其身；不能成其身，则不能安其土；不能安其土，则不能乐天。不能乐天，则不成其身。”"}, {"ID": 26, "text": "公曰：“敢问何谓能成身？”孔子对曰：“夫其行己不过乎物，谓之成身；不过乎物，合天道也。”"}, {"ID": 27, "text": "公曰：“君子何贵乎天道也？”孔子曰：“贵其不已也。如日月东西相从而不已也，是天道也；不闭而能久，是天道也；无为而物成，是天道也；已成而明之，是天道也。”"}, {"ID": 28, "text": "公曰：“寡人且愚冥，幸烦子志之心也。”孔子蹴然避席而对曰：“仁人不过乎物，孝子不过乎亲。是故仁人之事亲也如事天，事天如事亲，此谓孝子成身。”"}, {"ID": 29, "text": "公曰：“寡人既闻如此言也，无如后罪何？”孔子对曰：“君之及此言，是臣之福也。”"}]}, {"section": 4, "header": "儒行解", "data": [{"ID": 30, "text": "孔子在卫。冉求言于季孙曰：“国有圣人，而不能用，欲以求治，是犹却步而欲求及前人，不可得已。今孔子在卫，将用之。己有才而以资邻国，难以言智也。请以重币延之。”季孙以告哀公，公从之。孔子既至，舍哀公馆焉。公自阼阶，孔子宾阶，升堂立侍。"}, {"ID": 31, "text": "公曰：“夫子之服，其儒服与？”孔子对曰：“丘少居鲁，衣逢掖之衣；长居宋，冠章甫之冠。丘闻之：君子之学也博，其服以乡。丘未知其为儒服也。”"}, {"ID": 32, "text": "公曰：“敢问儒行？”孔子曰：“略言之，则不能终其物；悉数之，则留更仆未可以对。”哀公命席。"}, {"ID": 33, "text": "孔子侍坐，曰：“儒有席上之珍以待聘，夙夜强学以待问，怀忠信以待举，力行以待取；其自立有如此者。"}, {"ID": 34, "text": "儒有衣冠中，动作慎，大让如慢，小让如伪；大则如威，小则如愧；难进而易退也，粥粥若无能也；其容貌有如此者。"}, {"ID": 35, "text": "儒有居处齐难，其坐起恭敬，言必诚信，行必中正；道涂不争险易之利，冬夏不争阴阳之和；爱其死以有待也，养其身以有为也；其备预有如此者。"}, {"ID": 36, "text": "儒有不宝金玉；而忠信以为宝；不祈土地，而仁义以为土地；不求多积，而多文以为富；难得而易禄也，易禄而难畜也；非时不见，不亦难得乎？非义不合，不亦难畜乎？先劳而后禄，不亦易禄乎？其近人情有如此者。"}, {"ID": 37, "text": "儒有委之以货财而不贪，淹之以乐好而不淫，劫之以众而不惧，阻之以兵而不摄；见利不亏其义，见死不更其守；鸷虫攫搏不程其勇，引重鼎不程其力；往者不悔，来者不豫；过言不再，流言不极；不断其威，不习其谋；其特立有如此者。"}, {"ID": 38, "text": "儒有可亲而不可劫，可近而不可迫，可杀而不可辱；其居处不过，其饮食不溽，其过失可微辩而不可面数也；其刚毅有如此者。"}, {"ID": 39, "text": "儒有忠信以为甲胄，礼义为干橹；戴仁而行，抱义而处；虽有暴政，不更其所；其自立有如此者。"}, {"ID": 40, "text": "儒有一亩之宫，环堵之室，筚门圭窬，蓬户瓮牖，易衣而出，并日而食；上荅之，不敢以疑；上不荅，不敢以谄；其仕有如此者。"}, {"ID": 41, "text": "儒有今人以居，古人以稽，今世行之，后世以为楷；若不逄世，上所不援，下所不推，诡谄之民，有比党而危之者，身可危也，其志不可夺也；虽危，起居犹竟信其志，乃不忘百姓之病也；其忧思有如此者。"}, {"ID": 42, "text": "儒有博学而不穷，笃行而不倦，幽居而不淫，上通而不困；礼必以和，优游以法，慕贤而容众，毁方而瓦合；其宽裕有如此者。"}, {"ID": 43, "text": "儒有内称不辟亲，外举不辟怨，程功积事，不求厚禄；推贤达能，不望其报；君得其志，民赖其德；苟利国家，不求富贵；其举贤援能有如此者。"}, {"ID": 44, "text": "儒有澡身浴德，陈言而伏，言而正之，上不知也；默而翘之，又不为急也；不临深而为高，不加少而为多；世治不轻，世乱不沮；同己不与，异己不非；其特立独行有如此者。"}, {"ID": 45, "text": "儒有上不臣天子，下不事诸侯；慎静尚宽，砥砺廉隅；强毅以与人，博学以知服；近文章。虽以分国，视如锱铢，弗肯臣仕；其规为有如此者。"}, {"ID": 46, "text": "儒有合志同方，营道同术，竝立则乐，相下不厌，久别则闻流言不信；义同而进，不同而退；其交有如此者。"}, {"ID": 47, "text": "夫温良者，仁之本也；慎敬者，仁之地也；宽裕者，仁之作也；逊接者，仁之能也；礼节者，仁之貌也；言谈者，仁之文也；歌乐者，仁之和也；分散者，仁之施也。儒皆兼而有之，犹且不敢言仁也；其尊让有如此者。"}, {"ID": 48, "text": "儒有不陨获于贫贱，不充诎于富贵，不溷君王，不累长上，不闵有司，故曰儒。今人之名儒也妄，常以儒相诟疾。”"}, {"ID": 49, "text": "哀公既闻此言也，言加信，行加敬，曰：“终殁吾世，弗敢复以儒为戏矣。”"}]}, {"section": 5, "header": "问礼", "data": [{"ID": 50, "text": "哀公问于孔子曰：“大礼何如？子之言礼，何其尊？”孔子对曰：“丘也鄙人，不足以知大礼。”公曰：“吾子言焉。”孔子曰：“丘闻之：民之所以生者、礼为大。非礼则无以节事天地之神；非礼则无以辩君臣、上下、长幼之位焉；非礼则无以别男女、父子、兄弟、婚姻、亲族、疏数之交焉。是故君子以此为之尊敬，然后以其所能，教顺百姓，不废其会节。既有成事，然后治其雕镂文章黼黻，以别尊卑上下之等。其顺之也，而后言其丧祭之纪，宗庙之序。品其牺牲，设其豕腊，修其岁时，以敬祭祀，别其亲疏，序其昭穆，而后宗族会宴。即安其居，以缀恩义，卑其宫室，节其服御，车不雕玑，器不雕镂，食不二味，心不淫志，以与万民同利。古之明王，行礼也如此。”公曰：“今之君子，胡莫之行也？”孔子对曰：“今之君子，好利无厌，淫行不倦，荒怠慢游，固民是尽，以遂其心，以怨其政，以忤其众，以伐有道；求得当欲，不以其所；虐杀刑诛，不以其治。夫昔之用民者由前，今之用民者由后。是即今之君子莫能为礼也。”"}, {"ID": 51, "text": "言偃问曰：“夫子之极言礼也，可得而闻乎？”孔子言：“我欲观夏道，是故之杞，而不足徵，吾得《夏时》焉；我欲观殷道，是故之宋，而不足徵也，吾得《乾坤》焉。《乾坤》之义，《夏时》之等，吾以此观之。夫礼初也，始于饮食。太古之时，燔黍擘豚，污罇而抔饮，蒉桴而土鼓，犹可以致敬于鬼神。及其死也，升屋而号，曰：‘高！某复。’然后饮腥苴熟，形体则降，魂气则上，是为天望而地藏也。故生者南向，死者北首，皆从其初也。昔之王者，未有宫室，冬则居营窟，夏则居橧巢；未有火化，食草木之实、鸟兽之肉，饮其血，茹其毛；未有丝麻，衣其羽皮。后圣有作，然后修火之利；范金合土，以为台榭、宫室、户牖；以炮以燔，以烹以炙，以为醴酪，治其丝麻，以为布帛；以养生送死，以事鬼神。故玄酒在室，醴、盏在户，粢醍在堂，澄酒在下，陈其牺牲，备其鼎俎，列其琴、瑟、管、磬、钟、鼓，以其祝嘏，以降其上神，与其先祖；以正君臣，以笃父子，以睦兄弟，以齐上下，夫妇有所，是谓承天之祜。作其祝号，玄酒以祭，荐其血毛，腥其俎；熟其淆，趏席以坐，疏布以罩，衣其浣帛，醴、盏以献，荐其燔炙，君与夫人交献，以嘉魂魄；是谓合莫。然后退而合烹，体其犬豕牛羊，实其簠、簋、笾、豆、鉶羹，祝以孝告，嘏以慈告，是为大祥。此礼之大成也。”"}]}, {"section": 6, "header": "五仪解", "data": [{"ID": 52, "text": "哀公问于孔子曰：“寡人欲论鲁国之士，与之为治，敢问如何取之？”孔子对曰：“生今之世，志古之道；居今之俗，服古之服。舍此而为非者，不亦鲜乎？”"}, {"ID": 53, "text": "曰：“然则章甫絇履，绅带搢笏者，贤人也。”孔子曰：“不必然也。丘之所言，非此之谓也。夫端衣玄裳，冕而乘轩者，则志不在于食焄；斩衰菅菲，杖而歠粥者，则志不在酒肉。生今之世，志古之道；居今之俗，服古之服，谓此类也。”"}, {"ID": 54, "text": "公曰：“善哉！尽此而已乎？”孔子曰：“人有五仪：有庸人，有士人，有君子，有贤人，有圣人。审此五者，则治道毕矣。”"}, {"ID": 55, "text": "公曰：“敢问何如斯谓之庸人？”孔子曰：“所谓庸人者，心不存慎终之规，口不吐训格之言，不择贤以托其身，不力行以自定；见小暗大，不知所务；从物如流，不知其所执，此则庸人也。”"}, {"ID": 56, "text": "公曰：“何谓士人？”孔子曰：“所谓士人者，心有所定，计有所守，虽不能尽道术之本，必有率也；虽不能备百善之美，必有处也。是故知不务多，必审其所知；言不务多，必审其所谓；行不务多，必审其所由。知既知之，言既道之，行既由之，则若性命之形骸之不可易也；富贵不足以益，贫贱不足以损，此则士人也。”"}, {"ID": 57, "text": "公曰：“何谓君子？”孔子曰：“所谓君子者，言必忠信，而心不怨；仁义在身，而色无伐；思虑通明，而辞不专；笃行信道，自强不息，油然若将可越，而终不可及者，君子也。”"}, {"ID": 58, "text": "公曰：“何谓贤人？”孔子曰：“所谓贤人者，德不逾闲，行中规绳，言足以法于天下，而不伤于身；道足以化于百姓，而不伤于本；富则天下无宛财，施则天下不病贫，此贤者也。”"}, {"ID": 59, "text": "公曰：“何谓圣人？”孔子曰：“所谓圣者，德合于天地，变通无方，穷万事之终始，协庶品之自然，敷其大道，而遂成情性；明竝日月，化行若神，下民不知其德，覩者不识其邻，此谓圣人也。”"}, {"ID": 60, "text": "公曰：“善哉！非子之贤，则寡人不得闻此言也。虽然，寡人生于深宫之内，长于妇人之手，未尝知哀，未尝知忧，未尝知劳，未尝知惧，未尝知危，恐不足以行五仪之教，若何？”孔子对曰：“如君之言，已知之矣，则丘亦无所闻焉。”公曰：“非吾子，寡人无以启其心，吾子言也。”孔子曰：“君入庙如右，登自阼阶，仰视榱桷，俯察机筵，其器皆存，而不覩其人，君以此思哀，则哀可知矣；昧爽夙兴，正其衣冠，平旦视朝，虑其危难，一物失理，乱亡之端，君以此思忧，则忧可知矣；日出听政，至于中冥，诸侯子孙，往来为宾，行礼揖让，慎其威仪，君以此思劳，则劳亦可知矣；缅然长思，出于四门，周章远视，覩亡国之墟；必将有数焉，君以此思惧，则惧可知矣；夫君者、舟也；庶人者、水也。水所以载舟，亦所以覆舟，君以此思危，则危可知矣。君既明此五者，又少留意于五仪之事，则于政治何有失矣！”"}, {"ID": 61, "text": "哀公问于孔子曰：“请问取人之法。”孔子对曰：“事任于官，无取捷捷，无取钳钳，无取啍啍。捷捷、贪也；钳钳、乱也；啍啍、诞也。故弓调而后求劲焉，马服而后求良焉，士必悫而后求智能者焉。不悫而多能，譬之豺狼不可迩。”"}, {"ID": 62, "text": "哀公问于孔子曰：“寡人欲吾国小而能守，大则攻，其道如何？”孔子对曰：“使君朝廷有礼，上下和亲，天下百姓皆君之民，将谁攻之？苟违此道，民畔如归，皆君之雠也，将与谁其守？”公曰：“善哉！”于是废山泽之禁，弛关市之税，以惠百姓。"}, {"ID": 63, "text": "哀公问于孔子曰：“吾闻君子不博，有之乎？”孔子曰：“有之。”公曰：“何为？”对曰：“为其有二乘。”公曰：“有二乘则何为不博？”子曰：“为其兼行恶道也。”哀公惧焉。有闲，复问曰：“若是乎、君子之恶恶道至甚也。”孔子曰：“君子之恶恶道不甚，则好善道亦不甚。好善道不甚，则百姓之亲上亦不甚。《诗》云：‘未见君子，忧心惙，亦既见止，亦既觏止，我心则说。’《诗》之好善道甚也如此。”公曰：“美哉！夫君子成人之善，不成人之恶，微吾子言焉，吾弗之闻也！”"}, {"ID": 64, "text": "哀公问于孔子曰：“夫国家之存亡祸福，信有天命，非唯人也？”孔子对曰：“存亡祸福，皆己而已；天灾地妖，不能加也。”公曰：“善！吾子言之，岂有其事乎？”孔子曰：“昔者殷王帝辛之世，有雀生大鸟于城隅焉。占之曰：‘凡以小生大，则国家必王而名益昌。’于是帝辛介雀之德，不修国政，亢㬥无极，朝臣莫救，外寇乃至，殷国以亡。此即以己逆天时，诡福反为祸者也。又其先世殷王太戊之时，道缺法圮，以致妖蘖，桑谷于朝，七日大拱。占之者曰：‘桑谷，野木而不合生朝，意者国亡乎？’大戊恐骇，侧身修行，思先王之政，明养民之道。三年之后，远方慕义，重译至者，十有六国。此即以己逆天时，得祸为福者。故天灾地妖所以儆人主者也；寤梦徵怪所以儆人臣者也。灾妖不胜善政，寤梦不胜善行。能知此者，至治之极。唯明王达此。”公曰：“寡人不鄙固此，亦不得闻君子之教也。”"}, {"ID": 65, "text": "哀公问于孔子曰：“智者寿乎？仁者寿乎？”孔子对曰：“然！人有三死而非其命也，己自取也。夫寝处不时，饮食不节，逸劳过度者，疾共杀之；居下位而上干其君，嗜欲无厌而求不止者，刑共杀之；以少犯众，以弱侮强，忿怒不类，动不量力，兵共杀之。此三者，死非命也，人自取之。若夫智士仁人，将身有节，动静以义，喜怒以时，无害其性，虽得寿焉，不亦宜乎！”"}]}, {"section": 7, "header": "致思", "data": [{"ID": 66, "text": "孔子北游于农山，子路、子贡、颜渊侍侧。孔子四望，喟然而叹曰：“于思致斯，无所不至矣！二三子各言尔志，吾将择焉。”子路进曰：“由愿得白羽若月，赤羽若日，钟鼓之音，上震于天，旍旗缤纷，下蟠于地；由当一队而敌之，必也攘地千里，搴旗执馘，唯由能之，使二子者从我焉！”夫子曰：“勇哉！”子贡复进曰：“赐愿使齐、楚，合战于漭瀁之野，两垒相望，尘埃相接，挺刃交兵；赐著缟衣白冠，陈说其闲，推论利害，释国之患，唯赐能之，使二子者从我焉！”夫子曰：“辩哉！”颜回退而不对。孔子曰：“回！来，汝奚独无愿乎？”颜回对曰：“文武之事，则二子者既言之矣，回何云焉？”孔子曰：“虽然，各言尔志也，小子言之。”对曰：“回闻薰、莸不同器而藏，尧、桀不共国而治，以其类异也。回愿明王圣主辅相之，敷其五教，导之以礼乐；使民城郭不修，沟池不越，铸剑戟以为农器，放牛马于原薮，室家无离旷之思，千岁无战鬭之患，则由无所施其勇，而赐无所用其辩矣。”夫子凛然而对曰：“美哉，德也！”子路抗手而问曰：“夫子何选焉？”孔子曰：“不伤财，不害民，不繁词，则颜氏之子有矣。”"}, {"ID": 67, "text": "鲁有俭啬者，瓦鬲煮食食之，自谓其美。盛之土型，以进孔子，孔子受之，而说，如受大牢之馈。子路曰：“瓦甂、陋器也；煮食、薄膳也。夫子何喜之如此乎？”夫子曰：“夫好谏者思其君，食美者思其亲；吾非以馔具之为厚，以其食厚而我思焉！”"}, {"ID": 68, "text": "孔子之楚，而有渔者献鱼焉。孔子不受，渔者曰：“天暑市远，无所鬻也，思虑弃之粪壤，不如献之君子，故敢以进焉。”于是夫子再拜受之，使弟子扫地，将以享祭。门人曰：“彼将弃之，而夫子以祭之，何也？”孔子曰：“吾闻诸惜其务䭃而欲以务施者，仁人之偶也。恶有仁人之馈而无祭者乎？”"}, {"ID": 69, "text": "季羔为卫之士师，刖人之足。俄而卫有蒯聩之乱，季羔逃之。走郭门，刖者守门焉，谓季羔曰：“彼有缺。”季羔曰：“君子不逾。”又曰：“彼有窦。”季羔曰：“君子不隧。”又曰：“于此有室。”季羔乃入焉。既而追者罢，羔将去，谓刖者曰：“吾不能亏主之法而亲刖子之足。今吾在难，此正子之报怨之时，而逃我者三，何故哉？”刖者曰：“断足固我之罪，无可奈何。曩者君治臣以法令先人后臣，欲臣之免也，臣知之；狱决罪定，临当论刑，君愀然不乐，见君颜色，臣又知之。君岂私臣哉！天生君子，其道固然，此臣之所以说君也。”孔子闻之，曰：“善哉为吏！其用法一也。思仁恕则树德，加严暴则树怨，公以行之，其子羔乎？”"}, {"ID": 70, "text": "孔子曰：“季孙之赐我粟千锺，而交益亲；自南宫敬叔之乘我车也，而道加行。故道虽贵，必有时而后重，有势而后行。微夫二子之贶财，则丘之道殆将废矣。”"}, {"ID": 71, "text": "孔子曰：“王者有似乎春秋。文王以王季为父，以太任为母，以太姒为妃，以武王、周公为子，以太颠、闳夭为臣，其本美矣；武王正其身以正其国，正其国以正天下，伐无道，刑有罪，一动而天下正，其事成矣；春秋致其时，而万物皆及，王者致其道，而万民皆治；周公载己行化，而天下顺之，其诚至矣。”"}, {"ID": 72, "text": "曾子曰：“入其国也，言信于群臣，而留可也；行忠于卿大夫，则仕可也；泽施于百姓，则富可也。”孔子曰：“参之言此，可谓善安身矣。”"}, {"ID": 73, "text": "子路为蒲宰，为水备，与民修沟洫；以民之劳烦苦也，人与之一箪食、一壶浆。孔子闻之，使子贡止之。子路忿然不说，往见孔子曰：“由也以暴雨将至，恐有水灾，故与民修沟洫以备之；而民多匮饿者，是以箪食壶浆而与之。夫子使赐止之，是夫子止由之行仁也。夫子以仁教，而禁其行，由不受也。”孔子曰：“汝以民为饿也？何不白于君，发仓廪以赈之，而私以尔食馈之，是汝明君之无惠，而见己之德美。汝速已则可，不则汝之见罪必矣。”"}, {"ID": 74, "text": "子路问于孔子曰：“管仲之为人如何？”子曰：“仁也。”子路曰：“昔管仲说襄公，公不受，是不辨也；欲立公子纠而不能，是不智也；家残于齐，而无忧色，是不慈也；桎梏而居槛车，无惭心，是无丑也；事所射之君，是不贞也；召忽死之，管仲不死，是不忠也。”孔子曰：“管仲说襄公，襄公不受，公之暗也；欲立子纠而不能，不遇时也；家残于齐而无忧色，是知权命也；桎梏而无惭心，自裁审也；事所射之君，通于变也；不死子纠，量轻重也。夫子纠未成君，而管仲未成臣，管仲才度义，管仲不死束缚而立功名，未可非也。召忽虽死，过于取仁，未足多也。”"}, {"ID": 75, "text": "孔子适齐，中路闻哭者之声，其音甚哀。孔子谓其仆曰：“此哭哀则哀矣，然非丧者之哀也。驱而前！”少进，见有异人焉，拥镰带索，哭音不哀。孔子下车，追而问曰：“子何人也？”对曰：“吾、丘吾子也。”曰：“子今非丧之所，奚哭之悲也？”丘吾子曰：“吾有三失，晚而自觉，悔之何及！”曰：“三失可得闻乎？愿子告吾，无隐也。”丘吾子曰：“吾少时好学，周徧天下，后还丧吾亲，是一失也；长事齐君，君骄奢失士，臣节不遂，是二失也；吾平生厚交，而今皆离绝，是三失也。夫树欲静而风不停，子欲养而亲不待。往而不来者、年也；不可再见者、亲也。请从此辞。”遂投水而死。孔子曰：“小子识之！斯足为戒矣。”自是弟子辞归养亲者十有三。"}, {"ID": 76, "text": "孔子谓伯鱼曰：“鲤乎！吾闻可以与人终日不倦者，其惟学焉。其容体不足观也，其勇力不足惮也，其先祖不足称也，其族姓不足道也；终而有大名，以显闻四方，流声后裔者，岂非学者之效也？故君子不可以不学，其容不可以不饬。不饬无类，无类失亲，失亲不忠，不忠失礼，失礼不立。夫远而有光者、饬也；近而愈明者、学也。譬之污池，水潦注焉，萑苇生焉，虽或以观之，孰知其源乎？”"}, {"ID": 77, "text": "子路见于孔子曰：“负重涉远，不择地而休；家贫亲老，不择禄而仕。昔者由也事二亲之时，常食藜藿之实，为亲负米百里之外。亲殁之后，南游于楚，从车百乘，积粟万锺，累茵而坐，列鼎而食，愿欲食藜藿，为亲负米，不可复德也。枯鱼衘索，几何不蠹；二亲之寿，忽若过隙。”孔子曰：“由也事亲，可谓生事尽力，死事尽思者也。”"}, {"ID": 78, "text": "孔子之郯，遭程子于涂，倾盖而语终日，甚相亲。顾谓子路曰：“取束帛以赠先生。”子路屑然对曰：“由闻之，士不中闲见，女嫁无媒，君子不以交，礼也。”有闲，又顾谓子路，子路又对如初。孔子曰：“由！《诗》不云乎？‘有美一人，清扬宛兮，邂逅相遇，适我愿兮。’今程子，天下贤士也。于斯不赠，则终身弗能见也。小子行之。”"}, {"ID": 79, "text": "孔子自卫反鲁，息驾于河梁而观焉。有悬水三十仞，圜流九十里，鱼鳖不能道，鼋鼍不能居。有一丈夫，方将厉之。孔子使人竝涯止之，曰：“此悬水三十仞，圜流九十里，鱼鳖、鼋鼍不能居也，意者难可济也。”丈夫不以措意，遂度而出。孔子问之曰：“子巧乎？有道术乎？所以能入而出者何也？”丈夫对曰：“始吾之入也，先以忠信；及吾之出也，又从以忠信。措吾躯于波流，而吾不敢以用私，所以能入而复出也。”孔子谓弟子曰：“二三子识之！水且犹可以忠信成身亲之，而况于人乎？”"}, {"ID": 80, "text": "孔子将行，雨而无盖。门人曰：“商也有之。”孔子曰：“商之为人也，甚恡于财。吾闻与人交，推其长者，违其短者，故能久也。”"}, {"ID": 81, "text": "子贡问于孔子曰：“死者有知乎？将无知乎？”子曰：“吾欲言死之有知，将恐孝子顺孙妨生以送死；吾欲言死之无知，将恐不孝之子弃其亲而不葬。赐欲知死者有知与无知，非今之急，后自知之。”"}, {"ID": 82, "text": "子贡问治民于孔子。子曰：“懔懔焉！若持腐索之捍马。”子贡曰：“何其畏也？”孔子曰：“夫通达之御皆人也，以道导之，则吾畜也；不以道导之，则雠也。如之何其无畏也？”"}, {"ID": 83, "text": "鲁国之法，鲁人有赎臣妾于诸侯者，皆取金于府。子贡赎人于诸侯，而还其金。孔子闻之，曰：“赐失之矣！夫圣人之举事也，可以移风易俗，而教导可以施于百姓，非独适身之行也。今鲁国富者寡而贫者众，赎人，受金则为不廉，则何以相赎乎？自今以后，鲁人不复赎人于诸侯。”"}, {"ID": 84, "text": "子路治蒲，见于孔子曰：“由愿受教于夫子。”子曰：“蒲其何如？”对曰：“邑多壮士，又难治也。”子曰：“然。吾语尔，恭而敬，可以摄勇；宽而正，可以怀强；爱而恕，可以容困；温而断，可以抑奸。如此而正不难矣。”"}]}, {"section": 8, "header": "三恕", "data": [{"ID": 85, "text": "孔子曰：“君子有三恕。有君不能事，有臣而求其使，非恕也；有亲不能孝，有子而求其报，非恕也；有兄不能敬，有弟而求其顺，非恕也。”"}, {"ID": 86, "text": "孔子曰：“君子有三思，不可不察也。少而不学，长无能也；老而不教，死莫之思也；有而不施，穷莫之救也。故君子少思其长则务学，老思其死则务教，有思其穷则务施。”"}, {"ID": 87, "text": "伯常骞问于孔子曰：“骞固周国之贱吏也，不自以不肖，将北面以事君子，敢问正道宜行，不容于世；隐道宜行，然亦不忍；今欲身亦不穷，道亦不隐，为之有道乎？”孔子曰：“善哉，子之问也！自丘之闻，未有若吾子所问辩且说也。丘尝闻君子之言道矣，听者无察，则道不入；奇伟不稽，则道不信。又尝闻君子之言事矣，制无度量，则事不成；其政晓察，则民不保。又尝闻君子之言志矣，刚折不终，径易者则数伤，浩倨者则不亲，就利者则无不敝。又尝闻养世之君子矣，从轻勿为先，从重勿为后，见像而勿强，陈道而勿怫。此四者、丘之所闻也。”"}, {"ID": 88, "text": "孔子观于鲁桓公之庙，有欹器焉。夫子问于守庙者曰：“此谓何器？”对曰：“此盖为宥坐之器。”孔子曰：“吾闻宥坐之器，虚则欹，中则正，满则覆。明君以为至诫，故常置之于坐侧。”顾谓弟子曰：“试注水焉。”乃注之水，中则正，满则覆。夫子喟然叹曰：“呜呼！夫物恶有满而不覆哉！”子路进曰：“敢问持满有道乎？”子曰：“聪明睿智，守之以愚；功被天下，守之以让；勇力振世，守之以怯；富有四海，守之以谦。此所谓损之又损之之道也。”"}, {"ID": 89, "text": "孔子观于东流之水，子贡问曰：“君子所见大水必观焉，何也？”孔子对曰：“以其不息，且徧与诸生而不为也。夫水有似乎德，其流也，则卑下倨拘必循其理，此似义；浩浩乎无屈尽之期，此似道；流行赴百仞之溪而不惧，此似勇；至量必平之，此似法；盛而不求概，此似正；绰约微达，此似察；发源必东，此似志；以出以入，万物就此化洁，此似善化也。水之德有若此，是故君子见必观焉。”"}, {"ID": 90, "text": "子贡观于鲁庙之北堂，出而问于孔子曰：“向也，赐观于太庙之堂，未既，辍，还瞻北盖，皆断焉。彼将有说邪？匠之过也。”孔子曰：“太庙之堂，官致良工之匠，匠致良材，尽其工巧，盖贵久矣，尚有说也。”"}, {"ID": 91, "text": "孔子曰：“吾有所耻，有所鄙，有所殆。夫幼而不能强学，老而无以教，吾耻之；去其乡，事君而达，卒遇故人，曾无旧言，吾鄙之；与小人处而不能亲贤，吾殆之。”"}, {"ID": 92, "text": "子路见于孔子。孔子曰：“智者若何？仁者若何？”子路对曰：“智者使人知己，仁者使人爱己。”子曰：“可谓士矣。”子路出，子贡入。问亦如之，子贡对曰：“智者知人，仁者爱人。”子曰：“可谓士矣。”子贡出，颜回入。问亦如之，对曰：“智者自知，仁者自爱。”子曰：“可谓士君子矣。”"}, {"ID": 93, "text": "子贡问于孔子曰：“子从父命，孝乎；臣从君命，贞乎；奚疑焉？”孔子曰：“鄙哉赐！汝不识也。昔者明王万乘之国，有争臣七人，则主无过举；千乘之国，有争臣五人，则社稷不危也；百乘之家，有争臣三人，则禄位不替；父有争子，不陷无礼；士有争友，不行不义。故子从父命，奚讵为孝？臣从君命，奚讵为贞？夫能审其所从、之谓孝、之谓贞矣。”"}, {"ID": 94, "text": "子路盛服见于孔子。子曰：“由！是倨倨者何也？夫江始出于岷山，其源可以滥觞，及其至于江津，不舫舟，不避风，则不可以涉，非惟下流水多邪？今尔衣服既盛，颜色充盈，天下且孰肯以非告汝乎？”子路趋而出，改服而入，盖自若也。子曰：“由志之！吾告汝！奋于言者华，奋于行者伐。夫色智而有能者，小人也。故君子知之曰知，言之要也；不能曰不能，行之至也。言要则智，行至则仁。既仁且智，恶不足哉？”"}, {"ID": 95, "text": "子路问于孔子曰：“有人于此，披褐而怀玉，何如？”子曰：“国无道，隐之可也；国有道，则衮冕而执玉。”"}]}, {"section": 9, "header": "好生", "data": [{"ID": 96, "text": "鲁哀公问于孔子曰：“昔者舜冠何冠乎？”孔子不对。公曰：“寡人有问于子，而子无言，何也？”对曰：“以君之问不先其大者，故方思所以为对。”公曰：“其大何乎？”孔子曰：“舜之为君也，其政好生而恶杀，其任授贤而替不肖，德若天地而静虚，化若四时而变物；是以四海承风，畅于异类，凤翔麟至，鸟兽驯德。无他，好生故也。君舍此道而冠冕是问，是以缓对。”"}, {"ID": 97, "text": "孔子读史，至楚复陈，喟然叹曰：“贤哉楚王！轻千乘之国，而重一言之信。匪申叔之信，不能达其义；匪庄王之贤，不能受其训。”"}, {"ID": 98, "text": "孔子尝自筮，其卦得《贲》焉，愀然有不平之状。子张进曰：“师闻卜者得《贲》卦，吉也；而夫子之色有不平，何也？”孔子对曰：“以其离邪。在《周易》，山下有火谓之《贲》，非正色之卦也。夫质也，黑白宜正焉，今得《贲》，非吾兆也。吾闻丹漆不文，白玉不雕，何也？质有馀，不受饰故也。”"}, {"ID": 99, "text": "孔子曰：“吾于《甘棠》，见宗庙之敬也甚矣。思其人，必爱其树；尊其人，必敬其位，道也。”"}, {"ID": 100, "text": "子路戎服见于孔子，拔剑而舞之，曰：“古之君子，固以剑而自卫乎？”孔子曰：“古之君子，忠以为质，仁以为卫，不出环堵之室，而知千里之外。有不善，则以忠化之；侵㬥则以仁固之，何待剑乎？”子路曰：“由乃今闻此言，请摄齐以受教。”"}, {"ID": 101, "text": "楚恭王出游，亡乌嘷之弓，左右请求之。王曰：“止。楚王失弓，楚人得之，又何求之？”孔子闻之：“惜乎其不大也！不曰：人遗弓、人得之而已，何必楚也！”"}, {"ID": 102, "text": "孔子谓鲁司寇，断狱讼，皆进众议者而问之，曰：“子以为奚若？某以为何若？”皆曰云云。如是，然后夫子曰：“当从某子几是。”"}, {"ID": 103, "text": "孔子问漆雕凭曰：“子事臧文仲、武仲，及孺子容，此三大夫孰贤？”对曰：“臧氏家有守龟焉，名曰蔡。文仲三年而为一兆，武仲三年而为二兆，孺子容三年而为三兆，凭从此之见。若问三人之贤与不贤，所未敢识也。”孔子曰：“君子哉，漆雕氏之子！其言人之美也，隐而显；言人之过也，微而著；智而不能及，明而不能见。孰克如此？”"}, {"ID": 104, "text": "鲁公索氏将祭而亡其牲。孔子闻之，曰：“公索氏不及二年将亡。”后一年而亡。门人问曰：“昔公索氏亡其祭牲，而夫子知其将亡，何也？”曰：“夫祭者，孝子所以自尽于其亲。将祭而亡其牲，则其馀所亡者多矣。若此而不亡者，未之有也。”"}, {"ID": 105, "text": "虞、芮二国争田而讼，连年不决。乃相谓曰：“西伯、仁人也。盍往质之。”入其境，则耕者让畔，行者让路；入其邑，男女异路，斑白不提挈；入其朝，士让为大夫，大夫让为卿。虞、芮之君曰：“嘻！吾侪小人也，不可以履君子之庭。”遂自相与而退，咸以所争之田为闲田矣。孔子曰：“以此观之，文王之道，其不可加焉！不令而从，不教而听。至矣哉！”"}, {"ID": 106, "text": "曾子曰：“狎甚则相简，庄甚则不亲。是故君子之狎足以交欢，其庄足以成礼。”孔子闻斯言也，曰：“二三子志之！孰为参也不知礼也？”"}, {"ID": 107, "text": "哀公问曰：“绅委章甫，有益于仁乎？”孔子作色而对曰：“君胡然焉！衰麻苴杖者，志不存乎乐，非耳弗闻，服使然也；黼绂衮冕者，容不亵慢，非性矜庄，服使然也；介胄执戈者，无退惴之气，非体纯猛，服使然也。且臣闻之，好肆不守折，而长者不为市，窃夫其有益与无益，君子所以知。”"}, {"ID": 108, "text": "孔子谓子路曰：“见长者而不尽其辞，虽有风雨，吾不能入其门矣。故君子以其所能敬人，小人反是。”"}, {"ID": 109, "text": "孔子谓子路曰：“君子以心导耳目，立义以为勇；小人以耳目导心，不愻以为勇。故曰：退之而不怨，先之斯不从已。”"}, {"ID": 110, "text": "孔子曰：“君子有三患。未之闻，患不得闻；既得闻之，患弗得学；既得学之，患弗能行。有其德而无其言，君子耻之；有其言而以无其行，君子耻之；既得之而又失之，君子耻之；地有而民不足，君子耻之；众寡均而人功倍己焉，君子耻之。”"}, {"ID": 111, "text": "鲁人有独处室者，邻之厘妇亦独处一室。夜，暴风雨至，厘妇室坏，趋而托焉，鲁人闭户而不纳。厘妇自牖与之言：“子何不仁而不纳我乎？”鲁人曰：“吾闻男子不六十不闲居。今子幼，吾亦幼，是以不敢纳尔也。”妇人曰：“子何不如柳下惠然？妪不逮门之女，国人不称其乱。”鲁人曰：“柳下惠则可，吾固不可。吾将以吾之不可、学柳下惠之可。”孔子闻之，曰：“善哉！欲学柳下惠者，未有似于此者，期于至善，而不袭其为，可谓智乎。”"}, {"ID": 112, "text": "孔子曰：“小辩害义，小言破道。《关雎》兴于鸟，而君子美之，取其雄雌之有别；《鹿鸣》兴于兽，而君子大之，取其得食而相呼。若以鸟兽之名嫌之，固不可行也。”"}, {"ID": 113, "text": "孔子谓子路曰：“君子而强气，则不得其死；小人而强气，则刑戮荐臻。《豳》诗曰：‘殆天之未阴雨，彻彼桑土，绸缪牖户，今汝下民，或敢侮余。’”孔子曰：“能治国家之如此，虽欲侮之，岂可得乎？周自后稷，积行累功，以有爵土，公刘重之以仁。及至大王亶甫，敦以德让，其树根置本，备豫远矣。初，大王都豳，翟人侵之。事之以皮币，不得免焉；事之以珠玉，不得免焉。于是属耆老而告：‘之所欲、吾土地。吾闻之，君子不以所养而害人。二三子何患乎无君？’遂独与大姜去之，逾梁山，邑于岐山之下。豳人曰：‘仁人之君，不可失也。’从之如归市焉。天之与周，民之去殷，久矣。若此而不能天下，未之有也。武庚恶能侮？《鄁》诗曰：‘执辔如组，两骖如儛。’”孔子曰：“为此诗者，其知政乎？夫为组者，总纰于此，成文于彼；言其动于近、行于远也。执此法以御民，岂不化乎？竿旄之忠告、至矣哉！”"}]}, {"section": 10, "header": "观周", "data": [{"ID": 114, "text": "孔子谓南宫敬叔曰：“吾闻老聃博古知今，通礼乐之原，明道德之归，则吾师也。今将往矣。”对曰：“谨受命。”遂言于鲁君曰：“臣受先臣之命云：孔子、圣人之后也，灭于宋。其祖弗父何，始有国而受厉公，及正考父，佐戴、武、宣，三命兹益恭。故其鼎铭曰：‘一命而偻，再命而伛，三命而俯，循墙而走，亦莫余敢侮。饘于是，粥于是，以糊其口。’其恭俭也若此。臧孙纥有言，圣人之后，若不当世，则必有明德而达者焉。孔子少而好礼，其将在矣，属臣：‘汝必师之。’今孔子将适周，观先王之遗制，考礼乐之所极，斯大业也。君盍以乘资之？臣请与往。”公曰：“诺。”与孔子车一乘、马二匹，竖子侍御，敬叔与俱至周。问礼于老聃，访乐于苌𢎪，历郊社之所，考明堂之则，察庙朝之度。于是喟然曰：“吾乃今知周公之圣，与周之所以王也。”及去周，老子送之，曰：“吾闻富贵者送人以财，仁者送人以言。吾虽不能富贵，而窃仁者之号，请送子以言乎！凡当今之士，聪明深察而近于死者，好讥议人者也；博辩闳达而危其身，好发人之恶者也。无以有己为人子者，无以恶己为人臣者。”孔子曰：“敬奉教。”自周反鲁，道弥尊矣。远方弟子之进，盖三千焉。"}, {"ID": 115, "text": "孔子观乎明堂，覩四门墉有尧舜与桀纣之象，而各有善恶之状、兴废之诫焉；又有周公相成王，抱之负斧扆南面以朝诸侯之图焉。孔子俳徊而望之，谓从者曰：“此周公所以盛也。夫明镜所以察形，往古者所以知今；人主不务袭迹于其所以安存，而急急所以危亡，是犹未有以异于却走而欲求及前人也，岂不惑哉！”"}, {"ID": 116, "text": "孔子观周，遂入太祖后稷之庙，庙堂右阶之前，有金人焉。参缄其口，而铭其背曰：“古之慎言人也，戒之哉！无多言，多言多败；无多事，多事多患。安乐必戒，无所行悔。勿谓何伤，其祸将长；勿谓何害，其祸将大；勿谓不闻，神将伺人。焰焰不灭，炎炎若何；涓涓不壅，终为江河；绵绵不绝，或成网罗，毫末不札，将寻斧柯。诚能慎之，福之根也。口是何伤，祸之门也。强梁者不得其死，好胜者必遇其敌。盗憎主人，民怨其上。君子知天下之不可上也，故下之；知众人之不可先也，故后之。温恭慎德，使人慕之；执雌持下，人莫逾之；人皆趋彼，我独守此；人皆或之，我独不徙；内藏我智，不示人技；我虽尊高，人弗我害；谁能于此？江海虽左，长于百川，以其卑也；天道无亲，而能下人。戒之哉！”孔子既读斯文也，顾谓弟子曰：“小人识之！此言实而中，情而信。《诗》云：‘战战兢兢，如临深渊，如履薄冰。’行身如此，岂以口过患哉！”"}, {"ID": 117, "text": "孔子见老聃而问焉，曰：“甚矣！道之于今难行也，吾比执道，而今委质以求当世之君，而弗受也。道于今难行也！”老子曰：“夫说者流于辩，听者乱于辞，知此二者，则道不可以忘也。”"}]}, {"section": 11, "header": "弟子行", "data": [{"ID": 118, "text": "卫将军文子问于子贡曰：“吾闻孔子之施教也，先之以《诗》《书》，导之以孝悌，说之以仁义，观之以礼乐，然后成之以文德。盖入室升堂者七十有馀人，其孰为贤？”子贡对以不知。文子曰：“以吾子常与学，贤者也。何为不知？”子贡对曰：“贤人无妄，知贤即难。故君子之言曰：智莫难于知人。是以难对也。”文子曰：“若夫知贤莫不难，今吾子亲游焉，是以敢问。”子贡曰：“夫子之门人，盖有三千就焉。赐有逮及焉、未逮及焉。故不得徧知以告也。”文子曰：“吾子所及者，请闻其行。”子贡对曰：“夫能夙兴夜寐，讽诵崇礼，行不贰过，称言不苟，是颜回之行也。孔子说之以《诗》曰：‘媚兹一人，应侯慎德，永言孝思，孝思惟则。’若逢有德之君，世受显命，不失厥名，以御于天子，则王者之相也。在贫如客，使其臣如借，不迁怒，不深怨，不录旧罪，是冉雍之行也。孔子论其材曰：‘有土之君子也，有众使也，有刑用也，然后称怒焉。’孔子告之以《诗》曰：‘靡不有初，鲜克有终。’匹夫不怒，唯以亡其身，不畏强御，不侮矜寡，其言循性，其都以富，材任治戎，是仲由之行也。孔子和之以文，说之以《诗》曰：‘受小共大共，而为下国骏厖，荷天子之龙，不戁不悚，敷奏其勇。’强乎武哉！文不胜其质，恭老䘏幼，不忘宾旅，好学博艺，省物而勤也，是冉求之行也。孔子因而语之曰：‘好学则智，䘏孤则惠，恭则近礼，勤则有继，尧舜笃恭，以王天下。’其称之也，曰：‘宜为国老。’斋庄而能肃，志通而好礼，傧相两君之事，笃雅有节，是公西赤之行也。子曰：‘礼经三百，可勉能也；威仪三千，则难也。’公西赤问曰：‘何谓也？’子曰：‘貌以傧礼，礼以傧辞，是谓难焉；众人闻之，以为成也。’孔子语人曰：‘当宾客之事，则达矣。’谓门人曰：‘二三子之欲学宾客之礼者，其于赤也。’满而不盈，实而如虚，过之如不及，先王难之，博无不学，其貌恭，其德敦，其言于人也，无所不信，其骄大人也，常以浩浩，是以眉寿，是曾参之行也。孔子曰：‘孝、德之始也；悌、德之序也；信、德之厚也；忠、德之正也。参中夫四德者也。’以此称之，美功不伐，贵位不善，不侮不佚，不傲无告，是颛孙师之行也。孔子言之曰：‘其不伐，则犹可能也；其不弊百姓，则仁也。’《诗》云：‘恺悌君子，民之父母。’夫子以其仁为大，学之深，送迎必敬，上交下接若截焉，是卜商之行也。孔子说之以《诗》曰：‘式夷式已，无小人殆。’若商也，其可谓不险矣。贵之不喜，贱之不怒，苟利于民矣，廉于行己，其事上也，以佑其下，是澹台灭明之行也。孔子曰：‘独贵独富，君子耻之，夫也中之矣。’先成其虑，及事而用之，故动则不妄，是言偃之行也。孔子曰：‘欲能则学，欲知则问，欲善则详，欲给则豫，当是而行，偃也得之矣。’独居思仁，公言言义，其于《诗》也，则一日三复白圭之玷，是宫绦之行也。孔子信其能仁，以为异士。自见孔子，出入于户，未尝越履，往来过之，足不履影，启蛰不杀，方长不折，执亲之丧，未尝见齿，是高柴之行也。孔子曰：‘柴于亲丧，则难能也，启蛰不杀，则顺人道；方长不折，则恕仁也。成汤恭而以恕，是以日跻。’凡此诸子，赐之所亲覩者也。吾子有命而讯赐，赐也固，不足以知贤。”文子曰：“吾闻之也，国有道，则贤人兴焉，中人用焉，乃百姓归之。若吾子之论，既富茂矣，壹诸侯之相也，抑世未有明君，所以不遇也。”子贡既与卫将军文子言，适鲁，见孔子曰：“卫将军文子问二三子之于赐，不壹而三焉；赐也辞不获命，以所见者对矣。未知中否，请以告。”孔子曰：“言之乎。”子贡以其辞状告孔子。子闻而笑曰：“赐！汝次为人矣。”子贡对曰：“赐也何敢知人，此以赐之所覩也。”孔子曰：“然。吾亦语汝耳之所未闻，目之所未见者，岂思之所不至，知之所未及哉！”子贡曰：“赐愿得闻之。”孔子曰：“不克不忌，不念旧怨，盖伯夷叔齐之行也。思天而敬之，服义而行信，孝于父母，恭于兄弟，从善而不教道，赵文子之行也。其事君也，不敢爱其死，然亦不敢忘其身，谋其身不遗其友，君陈则进而用之，不陈则行而退，盖随武子之行也。其为人之渊源也，多闻而难诞，内植足以没其世；国家有道，其言足以治；无道，其默足以生，盖铜鞮伯华之行也。外宽而内正，自极于隐括之中，直己而不直人，汲汲于仁，以善自终，盖蘧伯玉之行也。孝恭慈仁，允德图义，约货去怨，轻财不匮，盖柳下惠之行也。其言曰：‘君虽不量于其身，臣不可以不忠于其君；是故君择臣而任之，臣亦择君而事之。’有道顺命，无道衡命，盖晏平仲之行也。蹈忠而行信，终日言，不在尤之内，国无道，处贱不闷，贫而能乐，盖老来子之行也。易行以俟天命，居下不援其上，其亲观于四方也，不忘其亲，不尽其乐，以不能则学，不为己终身之忧，盖介子山之行也。”子贡曰：“敢问夫子之所知者，盖尽于此而已乎？”孔子曰：“何谓其然？亦略举耳目之所及而已。昔晋平公问祁奚曰：‘羊舌大夫、晋之良大夫也。其行如何？’祁奚辞以不知。公曰：‘吾闻子少长乎其所，今子掩之，何也？’祁奚对曰：‘其少也恭而顺，心有耻而不使其过宿；其为大夫，悉善而谦其端；其为舆尉也，信而好直其功。至于其为容也，温良而好礼，博闻而时出其志。’公曰：‘曩者问子，子奚曰不知也？’祁奚曰：‘每位改变，未知所止，是以不敢得知也。此又羊舌大夫之行也。’”子贡跪曰：“请退而记之。”"}]}, {"section": 12, "header": "贤君", "data": [{"ID": 119, "text": "哀公问于孔子曰：“当今之君，孰为最贤？”孔子对曰：“丘未之见也，抑有卫灵公乎？”公曰：“吾闻其闺门之内无别，而子次之贤，何也？”孔子曰：“臣语其朝廷行事，不论其私家之际也。”公曰：“其事何如？”孔子对曰：“灵公之弟，曰公子渠牟，其智足以治千乘，其信足以守之，灵公爱而任之。又有士曰林国者，见贤必进之，而退与分其禄，是以灵公无游放之士，灵公贤而尊之。又有士曰庆足者，卫国有大事，则必起而治之；国无事，则退而容贤，灵公悦而敬之。又有大夫史鰌，以道去卫，而灵公郊舍三日，琴瑟不御，必待史鰌之入而后敢入。臣以此取之，虽次之贤，不亦可乎？”"}, {"ID": 120, "text": "子贡问于孔子曰：“今之人臣孰为贤？”子曰：“吾未识也。往者齐有鲍叔，郑有子皮，则贤者矣。”子贡曰：“齐无管仲，郑无子产。”子曰：“赐！汝徒知其一，未知其二也。汝闻用力为贤乎？进贤为贤乎？”子贡曰：“进贤贤哉！”子曰：“然。吾闻鲍叔达管仲，子皮达子产，未闻二子之达贤己之才者也。”"}, {"ID": 121, "text": "哀公问于孔子曰：“寡人闻忘之甚者，徙而忘其妻，有诸？”孔子对曰：“此犹未甚者也，甚者乃忘其身。”公曰：“可得而闻乎？”孔子曰：“昔者夏桀贵为天子，富有四海，忘其圣祖之道，坏其典法，废其世祀，荒于淫乐，耽湎于酒；佞臣谄谀，窥导其心；忠士折口，逃罪不言。天下诛桀而有其国，此谓忘其身之甚矣。”"}, {"ID": 122, "text": "颜渊将西游于宋，问于孔子曰：“何以为身？”子曰：“恭、敬、忠、信而已矣。恭则远于患，敬则人爱之，忠则和于众，信则人任之。勤斯四者，可以政国，岂特一身者哉！故夫不比于数而比于踈，不亦远乎？不修其中而修外者，不亦反乎？虑不先定，临事而谋，不亦晚乎？”"}, {"ID": 123, "text": "孔子读《诗》，于《正月》六章，惕然如惧。曰：“彼不达之君子，岂不殆哉！从上依世则道废，违上离俗则身危，时不兴善，己独由之，则曰非妖即妄也。故贤也既不遇天，恐不终其命焉。桀杀龙逢，纣杀比干，皆是类也。《诗》曰：‘谓天盖高，不敢不局，谓地盖厚，不敢不蹐。’此言上下畏罪，无所自容也。”"}, {"ID": 124, "text": "子路问于孔子曰：“贤君治国，所先者何？”孔子曰：“在于尊贤而贱不肖。”子路曰：“由闻晋中行氏尊贤而贱不肖矣，其亡何也？”孔子曰：“中行氏尊贤而不能用，贱不肖而不能去。贤者知其不用而怨之，不肖者知其必己贱而雠之。怨雠竝存于国，邻敌构兵于郊，中行氏虽欲无亡，岂可得乎？”"}, {"ID": 125, "text": "孔子闲处，喟然而叹曰：“向使铜鞮伯华无死，则天下其有定矣！”子路曰：“由愿闻其人也。”子曰：“其幼也，敏而好学；其壮也，有勇而不屈；其老也，有道能下人。有此三者，以定天下也，何难乎哉？”子路曰：“幼而好学，壮而有勇，则可也；若夫有道下人，又谁下哉？”子曰：“由！不知。吾闻以众攻寡，无不克也；以贵下贱，无不得也。昔者周公居冢宰之尊，制天下之政，而犹下白屋之士，日见百七十人，斯岂以无道也，欲得士之用也，恶有有道而无下天下君子哉？”"}, {"ID": 126, "text": "齐景公来适鲁，舍于公馆，使晏婴迎孔子。孔子至，景公问政焉。孔子荅曰：“政在节财。”公悦。又问曰：“秦穆公国小处僻而霸，何也？”孔子曰：“其国虽小，其志大；处虽僻，而其政中。其举也果，其谋也和，法无私而令不愉，首拔五羖，爵之大夫，与语三日而授之以政。此取之，虽王可，其霸少矣。”景公曰：“善哉！”"}, {"ID": 127, "text": "哀公问政于孔子，孔子对曰：“政之急者，莫大乎使民富且寿也。”公曰：“为之奈何？”孔子曰：“省力役，薄赋敛，则民富矣；敦礼教，远罪疾，则民寿矣。”公曰：“寡人欲行夫子之言，恐吾国贫矣。”孔子曰：“《诗》云：‘恺悌君子，民之父母。’未有子富而父母贫者也。”"}, {"ID": 128, "text": "卫灵公问于孔子曰：“有语寡人曰：有国家者，计之于庙堂之上，则政治矣。何如？”孔子曰：“其可也。爱人者，则人爱之；恶人者，则人恶之；知得之己者，则知得之人。所谓不出环堵之室而知天下者，知及己之谓也。”"}, {"ID": 129, "text": "孔子见宋君，君问孔子曰：“吾欲使长有国而列都得之，吾欲使民无惑，吾欲使士竭力，吾欲使日月当时，吾欲使圣人自来，吾欲使官府治理。为之奈何？”孔子对曰：“千乘之君，问丘者多矣，而未有若主君之问问之悉也，然主君所欲者尽可得也。丘闻之，邻国相亲，则长有国；君惠臣忠，则列都得之；不杀无辜，无释罪人，则民不惑；士益之禄，则皆竭力；尊天敬鬼，则日月当时；崇道贵德，则圣人自来；任能黜否，则官府治理。”宋君曰：“善哉！岂不然乎？寡人不佞，不足以致之也。”孔子曰：“此事非难，唯欲行之云耳。”"}]}, {"section": 13, "header": "辩政", "data": [{"ID": 130, "text": "子贡问于孔子曰：“昔者齐君问政于夫子，夫子曰：‘政在节财。’鲁君问政于夫子，夫子曰：‘政在谕臣。’叶公问政于夫子，夫子曰：‘政在悦近而来远。’三者之问一也，而夫子应之不同，然政在异端乎？”孔子曰：“各因其事也。齐君为国，奢乎台榭，淫于苑囿，五官伎乐不解于时，一旦而赐人以千乘之家者三，故曰：政在节财。鲁君有臣三人，内比周以愚其君，外距诸侯之宾以蔽其明，故曰：政在谕臣。夫荆之地广而都狭，民有离心，莫安其居，故曰：政在悦近而来远。此三者所以为政殊矣。《诗》云：‘丧乱蔑资，曾不惠我师。’此伤奢侈不节以为乱者也。又曰：‘匪其止共，惟王之卬。’此伤奸臣蔽主以为乱者也。又曰：‘乱离瘼矣，奚其适归。’此伤离散以为乱者也。察此三者，政之所欲，岂同乎哉？”"}, {"ID": 131, "text": "孔子曰：“忠臣之谏君，有五义焉。一曰谲谏，二曰戆谏，三曰降谏，四曰直谏，五曰风谏。唯度主而行之，吾从其讽谏乎。”"}, {"ID": 132, "text": "子曰：“夫道不可不贵也。中行文子倍道失义以亡其国，而能礼贤以活其身；圣人转祸为福，此谓是与。”"}, {"ID": 133, "text": "楚王将游荆台，司马子祺谏，王怒之。令尹子西贺于殿下，谏曰：“今荆台之观，不可失也。”王喜，拊子西之背曰：“与子共乐之矣。”子西步马十里，引辔而止曰：“臣愿言有道，王肯听之乎？”王曰：“子其言之。”子西曰：“臣闻为人臣而忠其君者，爵禄不足以赏也；谀其君者，刑罚不足以诛也。夫子祺者忠臣也，而臣者谀臣也，愿主赏忠而诛谀焉。”王曰：“今我听司马之谏，是独能禁我耳，若后世游之可也？”子西曰：“禁后世易耳。大王万岁之后，起山陵于荆台之上，则子孙必不忍游于父祖之墓以为欢乐也。”王曰：“善。”乃还。孔子闻之，曰：“至哉！子西之谏也，入之于千里之上，抑之于百世之后者也。”"}, {"ID": 134, "text": "子贡问于孔子曰：“夫子之于子产、晏子，可为至矣。敢问二大夫之所为目，夫子之所以与之者。”孔子曰：“夫子产于民为惠主，于学为博物。晏子于君为忠臣，于行为恭敏。故吾皆以兄事之，而加爱敬。”"}, {"ID": 135, "text": "齐有一足之鸟，飞习于公朝，下止于殿前，舒翅而跳。齐侯大怪之，使使聘鲁问孔子。孔子曰：“此鸟名曰商羊，水祥也。昔童儿有屈其一脚，振讯两眉而跳且谣曰：‘天将大雨，商羊鼓儛。’今齐有之，其应至矣。急告民趋治沟渠，修堤防，将有大水为灾。”顷之，大霖雨，水溢泛诸国，伤害民人，唯齐有备不败。景公曰：“圣人之言，信而有徵矣！”"}, {"ID": 136, "text": "孔子谓宓子贱曰：“子治单父，众悦，子何施而得之也？”子语丘所以为之者。对曰：“不齐之治也，父恤其，子其子，恤诸孤而哀丧纪。”孔子曰：“善，小节也，小民附矣，犹未足也。”曰：“不齐所父事者三人，所兄事者五人，所友事者十一人。”孔子曰：“父事三人，可谓教孝矣；兄事五人，可以教悌矣；友事十一人，可以举善矣。中节也，中人附矣；犹未足也。”曰：“此地民有贤于不齐者五人，不齐事之而禀度焉，皆教不齐之道。”孔子叹曰：“其大者乃于此乎有矣！昔尧、舜听天下，务求贤以自辅。夫贤者、百福之宗也，神明之主也，惜乎不齐之所以治者小也。”"}, {"ID": 137, "text": "子贡为信阳宰，将行，辞于孔子。孔子曰：“勤之慎之，奉天子之时，无夺无伐，无暴无盗。”子贡曰：“赐也，少而事君子，岂以盗为累哉？”孔子曰：“汝未之详也。夫以贤代贤，是谓之夺；以不肖代贤，是谓之伐；缓令急诛，是谓之暴；取善自与，是谓之盗。盗非窃财之谓也。吾闻之，知为吏者，奉法以利民；不知为吏者，枉法以侵民，此怨之所由也。治官莫若平，临财莫如廉。廉、平之守，不可改也。匿人之善，斯谓蔽贤；扬人之恶，斯为小人。内不相训，而外相谤，非亲睦也。言人之善，若己有之；言人之恶，若己受之；故君子无所不慎焉。”"}, {"ID": 138, "text": "子路治蒲三年。孔子过之，入其境，曰：“善哉由也！恭敬以信矣。”入其邑，曰：“善哉由也！忠信而宽矣。”至庭曰：“善哉由也！明察以断矣。”子贡执辔而问曰：“夫子未见由之政，而三称其善，其善可得闻乎？”孔子曰：“吾见其政矣。入其境，田畴尽易，草莱甚辟，沟洫深治，此其恭敬以信，故其民尽力也。入其邑，墙屋完固，树木甚茂，此其忠信以宽，故其民不偷也。至其庭，庭甚清闲，诸下用命，此其言明察以断，故其政不扰也。以此观之，虽三称其善，庸尽其美矣。”"}]}, {"section": 14, "header": "六本", "data": [{"ID": 139, "text": "孔子曰：“行己有六本焉，然后为君子也。立身有义矣，而孝为本；丧纪有礼矣，而哀为本；战阵有列矣，而勇为本；治政有理矣，而农为本；居国有道矣，而嗣为本；生财有时矣，而力为本。置本不固，无务农桑；亲戚不悦，无务外交；事不终始，无务多业；记闻而言，无务多说；比近不安，无务求远。是故反本修迹，君子之道也。”"}, {"ID": 140, "text": "孔子曰：“药酒苦于口而利于病，忠言逆于耳而利于行。汤、武以谔谔而昌，桀、纣以唯唯而亡。君无争臣，父无争子，兄无争弟，士无争友，无其过者，未之有也。故曰：君失之，臣得之；父失之，子得之；兄失之，弟得之；己失之，友得之。是以国无危亡之兆，家无悖乱之恶，父子兄弟无失，而交友无绝也。”"}, {"ID": 141, "text": "孔子见齐景公，公悦焉，请置禀丘之邑以为养。孔子辞而不受，入谓弟子曰：“吾闻君子当功受赏，今吾言于齐君，君未之有行，而赐吾邑，其不知丘亦甚矣。”于是遂行。"}, {"ID": 142, "text": "孔子在齐，舍于外馆，景公造焉。宾主之辞既接，而左右白曰：“周使适至，言先王庙灾。”景公复问：“灾何王之庙也？”孔子曰：“此必厘王之庙。”公曰：“何以知之？”孔子曰：“《诗》云：‘皇皇上天，其命不忒，天之以善，必报其德。’祸亦如之。夫厘王变文、武之制，而作玄黄华丽之饰，宫室崇峻，舆马奢侈，而弗可振也。故天殃所宜加其庙焉。以是占之为然。”公曰：“天何不殃其身，而加罚其庙也？”孔子曰：“盖以文、武故也。若殃其身，则文武之嗣无乃殄乎？故当殃其庙以彰其过。”俄顷，左右报曰：“所灾者厘王庙也。”景公惊起，再拜曰：“善哉！圣之智，过人远矣！”"}, {"ID": 143, "text": "子夏三年之丧毕，见于孔子。子曰：“与之琴。使之弦。”侃侃而乐，作而曰：“先王制礼，不敢不及。”子曰：“君子也！”闵子三年之丧毕，见于孔子。子曰：“与之琴，使之弦。”切切而悲，作而曰：“先王制礼，弗敢过也。”子曰：“君子也！”子贡曰：“闵子哀未尽，夫子曰：君子也。子夏哀已尽，又曰：君子也。二者殊情，而俱曰君子，赐也惑，敢问之。”孔子曰：“闵子哀未忘，能断之以礼；子夏哀已尽，能引之及礼；虽均之君子，不亦可乎？”"}, {"ID": 144, "text": "孔子曰：“无体之礼，敬也；无服之丧，哀也；无声之乐，欢也。不言而信，不动而威，不施而仁，志。夫钟之音，怒而击之则武，忧而击之则悲。其志变者，声亦随之，故至诚感之，通于金石，而况人乎？”"}, {"ID": 145, "text": "孔子见罗雀者，所得皆黄口小雀。夫子问之曰：“大雀独不得，何也？”罗者曰：“大雀善惊而难得，黄口贪食而易得。黄口从大雀，则不得；大雀从黄口，亦不得。”孔子顾谓弟子曰：“善惊以远害，利食而忘患，自其心矣，而独以所从为祸福。故君子慎其所从。以长者之虑，则有全身之阶；随小者之戆，而有危亡之败也。”"}, {"ID": 146, "text": "孔子读《易》，至于《损》、《益》，喟然而叹。子夏避席问曰：“夫子何叹焉？”孔子曰：“夫自损者必有益之，自益者必有决之，吾是以叹也。”子夏曰：“然则学者不可以益乎？”子曰：“非道益之谓也，道弥益而身弥损。夫学者损其自多，以虚受人，故能成其满博也。天道成而必变，凡持满而能久者，未尝有也。故曰：自贤者，天下之善言不得闻于耳矣。昔尧治天下之位，犹允恭以持之，克让以接下，是以千岁而益盛，迄今而逾彰。夏桀、昆吾，自满而无极，亢意而不节，斩刈黎民，如草芥焉；天下讨之，如诛匹夫，是以千载而恶著，迄今而不灭。满也。如在舆遇三人则下之，遇二人则式之，调其盈虚，不令自满，所以能久也。”子夏曰：“商请志之。”而终身奉行焉。"}, {"ID": 147, "text": "子路问于孔子曰：“请释古之道而行由之意，可乎？”子曰：“不可。昔东夷之子，慕诸夏之礼，有女而寡，为内私壻，终身不嫁。嫁则不嫁矣，亦非贞节之义也。苍梧娆娶妻而美，让与其兄。让则让矣，然非礼之让也。不慎其初，而悔其后，何嗟及矣。今汝欲舍古之道，行子之意，庸知子意不以是为非，以非为是乎？后虽欲悔，难哉！”"}, {"ID": 148, "text": "曾子耘瓜，误斩其根。曾晢怒，建大杖以击其背，曾子仆地而不知人久之。有顷乃苏，欣然而起，进于曾晢曰：“向也参得罪于大人，大人用力教参，得无疾乎？”退而就房，援琴而歌，欲令曾晳而闻之，知其体康也。孔子闻之而怒，告门弟子曰：“参来，勿内。”曾参自以为无罪，使人请于孔子。子曰：“汝不闻乎？昔瞽瞍有子曰舜，舜之事瞽瞍，欲使之，未尝不在于侧；索而杀之，未尝可得。小棰则待过，大杖则逃走，故瞽瞍不犯不父之罪，而舜不失烝烝之孝。今参事父，委身以待暴怒，殪而不避，既身死而陷父于不义，其不孝孰大焉！汝非天子之民也，杀天子之民，其罪奚若？”曾参闻之，曰：“参罪大矣！”遂造孔子而谢过。"}, {"ID": 149, "text": "荆公子行年十五而摄荆相事，孔子闻之，使人往观其为政焉。使者反，曰：“视其朝，清净而少事；其堂上有五老焉，其廊下有二十壮士焉。”孔子曰：“合两二十五之智，以治天下，其固免矣，况荆乎？”"}, {"ID": 150, "text": "子夏问于孔子曰：“颜回之为人奚若？”子曰：“回之信贤于丘。”曰：“子贡之为人奚若？”子曰：“赐之敏贤于丘。”曰：“子路之为人奚若？”子曰：“由之勇贤于丘。”曰：“子张之为人奚若？”子曰：“师之庄贤于丘。”子夏避席而问曰：“然则四子何为事先生？”子曰：“居！吾语汝。夫回能信而不能反，赐能敏而不能诎，由能勇而不能怯，师能庄而不能同。兼四子者之有以易吾，弗与也。此其所以事吾而弗贰也。”"}, {"ID": 151, "text": "孔子游于泰山，见荣声期，行乎郕之野，鹿裘带索，鼓琴而歌。孔子问曰：“先生所以为乐者何也？”期对曰：“吾乐甚多，而至者三。天生万物，唯人为贵，吾既得为人，是一乐也；男女之别，男尊女卑，故人以男为贵，吾既得为男，是二乐也；人生有不见日月，不免襁褓者，吾既以行年九十五矣，是三乐也。贫者士之常，死者人之终。处常得终，当何忧哉！”孔子曰：“善哉！能自宽者也。”"}, {"ID": 152, "text": "孔子曰：“回有君子之道四焉。强于行义，弱于受谏，怵于待禄，慎于治身。史鰌有君子之道三焉。不仕而敬上，不祀而敬鬼，直己而曲于人。”曾子侍，曰：“参昔者常闻夫子三言，而未之能行也。夫子见人之一善，而忘其百非，是夫子之易事也；见人之有善，若己有之，是夫子之不争也；闻善必躬行之，然后导之，是夫子之能劳也。学夫子之三言，而未能行，以自知终不及二子者也。”"}, {"ID": 153, "text": "孔子曰：“吾死之后，则商也日益，赐也日损。”曾子曰：“何谓也？”子曰：“商也好与贤己者处，赐也好说不若己者。不知其子，视其父；不知其人，视其友；不知其君，视其所使；不知其地，视其草木。故曰：与善人居，如入芝兰之室，久而不闻其香，即与之化矣；与不善人居，如入鲍鱼之肆，久而不闻其臭，亦与之化矣。丹之所藏者赤，漆之所藏者黑。是以君子必慎其所与处者焉。”"}, {"ID": 154, "text": "曾子从孔子于齐，齐景公以下卿之礼聘曾子，曾子固辞。将行，晏子送之，曰：“吾闻之，君子遗人以财，不若善言。今夫兰本三年，湛之以鹿醢，既成啖之，则易之匹马，非兰之本性也，所以湛者美矣。愿子详其所湛者。夫君子居必择处，游必择方，仕必择君。择君所以求仕，择方所以修道。迁风移俗，嗜欲移性，可不慎乎？”孔子闻之，曰：“晏子之言，君子哉！依贤者，固不困；依富者，固不穷。马蚿斩足而复行，何也？以其辅之者众。”"}, {"ID": 155, "text": "孔子曰：“以富贵而下人，何人不◇？以富贵而爱人，何人不亲？发言不逆，可谓知言矣；言而众响之，可谓知时矣。是故以富而能富人者，欲贫不可得也；以贵而能贵人者，欲贱不可得也；以达而能达人者，欲穷不可得也。”"}, {"ID": 156, "text": "孔子曰：“中人之情也，有馀则侈，不足则俭，无禁则淫，无度则逸，从欲则败。是故鞭扑之子，不从父之教；刑戮之民，不从君之令。此言疾之难忍，急之难行也。故君子不急断，不急制。使饮食有量，衣食有节，宫室有度，畜积有数，车器有限，所以防乱之原也。”夫度量不可明，是中人所由之令。"}, {"ID": 157, "text": "孔子曰：“巧而好度必攻，勇而好问必胜，智而好谋必成。以愚者反之。是以非其人，告之弗听；非其地，树之弗生；得其人，如聚砂而雨之；非其人，如会聋而鼓之。夫处重擅宠，专事妬贤，愚者之情也。位高则危，任重则崩，可立而待。”"}, {"ID": 158, "text": "孔子曰：“舟非水不行，水入舟则没；君非民不治，民犯上则倾。”是故君子不可不严也，小人不可不整一也。"}, {"ID": 159, "text": "齐高庭问于孔子曰：“庭不旷山，不直地，衣穰而提贽，精气以问事君子之道，愿夫子告之。”孔子曰：“贞以干之，敬以辅之，施仁无倦。见君子则举之，见小人则退之，去汝恶心，而忠与之。效其行，修其礼，千里之外，亲如兄弟。行不效，礼不修，则对门不汝通矣。夫终日言，不遗己之忧；终日行，不遗己之患；唯智者能之。故自修者，必恐惧以除患，恭俭以避难者也。终身为善，一言则败之，可不慎乎。”"}]}, {"section": 15, "header": "辩物", "data": [{"ID": 160, "text": "季桓子穿井，获如土缶，其中有羊焉。使使问于孔子曰：“吾穿井于费，而于井中得一狗，何也？”孔子曰：“丘之所闻者，羊也。丘闻之，木石之怪夔蝄蜽，水之怪龙罔象，土之怪羵羊也。”"}, {"ID": 161, "text": "吴伐越，隳会稽，获巨骨一节，专车焉。吴子使来聘于鲁，且问之孔子，命使者曰：“无以吾命也。”宾既将事，乃发币于大夫，及孔子，孔子爵之。既彻俎而燕，客执骨而问曰：“敢问骨何如为大？”孔子曰：“丘闻之，昔禹致群臣于会稽之山，防风后至，禹杀而戮之，其骨专车焉。此为大矣。”客曰：“敢问谁守为神？”孔子曰：“山川之灵，足以纪纲天下者，其守为神；社稷之守为公侯，山川之祀者为诸侯，皆属于王。”客曰：“防风何守？”孔子曰：“汪芒氏之君，守封嵎山者，为漆姓。在虞、夏、商为汪芒氏，于周为长翟氏，今曰大人。”有客曰：“人长之极几何？”孔子曰：“焦侥氏长三尺，短之至也；长者不过十，数之极也。”"}, {"ID": 162, "text": "孔子在陈，陈惠公宾之于上馆。时有隼集陈侯之庭而死，楛矢贯之，石砮，其长尺有咫。惠公使人持隼，如孔子馆而问焉。孔子曰：“隼之来远矣，此肃慎氏之矢。昔武王克商，通道于九夷、百蛮，使各以其方贿来贡，而无忘职业。于是肃慎氏贡楛矢、石砮，其长尺有咫。先王欲昭其令德之致远物也，以示后人使永鉴焉，故铭其括曰：‘肃慎氏贡楛矢。’以分大姬，配胡公，而封诸陈。古者分同姓以珍玉，所以展亲亲也；分异姓以远方之职贡，所以无忘服也。故分陈以肃慎氏贡焉。君若使有司求诸故府，其可得也。”公使人求，得之金牍，如之。"}, {"ID": 163, "text": "郯子朝鲁，鲁人问曰：“少皓氏以鸟名官，何也？”对曰：“吾祖也，我知之。昔黄帝以云纪官，故为云师而云名，炎帝以火，共工以水，大昊以龙，其义一也。我高祖少皓摰之立也，凤鸟适至，是以纪之于鸟，故为鸟师而鸟名。自颛顼氏以来，不能纪远，乃纪于近，为民师而命以民事，则不能故也。”孔子闻之，遂见郯子而学焉。既而告人曰：“吾闻之，天子失官，学在四夷，犹信。”"}, {"ID": 164, "text": "邾隐公朝于鲁，子贡观焉。邾子执玉高，其容仰；定公受玉卑，其容俯。子贡曰：“以礼观之，二君者、将有死亡焉？夫礼、生死存亡之体。将左右周旋，进退俯仰，于是乎取之；朝祀丧戎，于是乎观之。今正月相朝，而皆不度，心以亡矣。嘉事不体，何以能久？高仰、骄也；卑俯、替也。骄近乱，替近疾；君为主，其先亡乎？”夏五月，公薨。又邾子出犇。孔子曰：“赐不幸而言中，是赐多言。”"}, {"ID": 165, "text": "孔子在陈，陈侯就之，燕焉。子游行路之人云：“鲁司铎灾，及宗庙。”以告孔子。子曰：“所及者其桓、僖之庙。”陈侯曰：“何以知之？”子曰：“礼，祖有功而宗有德，故不毁其庙焉。今桓、僖之亲尽矣，又功德不足以存其庙，而鲁不毁，是以天灾加之。”三日，鲁使至。问焉，则桓、僖也。陈侯谓子贡曰：“吾乃今知圣人之可贵。”对曰：“君之知之，可矣，未若专其道而行其化之善也。”"}, {"ID": 166, "text": "阳虎既犇齐，自齐犇晋，适赵氏。孔子闻之，谓子路曰：“赵氏其世有乱乎！”子路曰：“权不在焉，岂能为乱？”孔子曰：“非汝所知。夫阳虎亲富而不亲仁，有宠于季孙，又将杀之，不克而犇，求容于齐；齐人囚之，乃亡归晋。是齐、鲁二国已去其疾。赵简子好利而多信，必溺其说而从其谋，祸败所终，非一世可知也。”"}, {"ID": 167, "text": "季康子问于孔子曰：“今周十二月，夏之十月，而犹有螽，何也？”孔子对曰：“丘闻之，火伏而后蛰者毕，今火犹西流，司历过也。”季康子曰：“所失者几月也？”孔子曰：“于夏十月，火既没矣，今火见，再失闰也。”"}, {"ID": 168, "text": "吴王夫差将与哀公见晋侯。子服景伯对使者曰：“王合诸侯，则伯率侯牧以见于王；伯合诸侯，则侯率子男以见于伯，今诸侯会，而君与寡君见晋君，则晋成为伯矣。且执事以伯召诸侯，而以侯终之，何利之有焉？”吴人乃止。既而悔之，遂囚景伯。伯谓太宰嚭曰：“鲁将以十月上辛，有事于上帝先王，季辛而毕，何也世有职焉，自襄已来，未之改也。若其不会，祝宗将曰：‘吴实然。’”嚭言于夫差。归之，子贡闻之，见于孔子曰：“子服氏之子拙于说矣，以实获囚，以诈得免。”孔子曰：“吴子为夷德，可欺而不可以实。是听者之蔽，非说者之拙。”"}, {"ID": 169, "text": "叔孙氏之车士，曰子锄商，采薪于大野，获麟焉；折其前左足，载以归。叔孙以为不祥，弃之于郭外，使人告孔子曰：“有麇而角者何也？”孔子往观之，曰：“麟也。胡为来哉？胡为来哉？”反袂拭面，涕泣沾衿。叔孙闻之，然后取之。子贡问曰：“夫子何泣尔？”孔子曰：“麟之至，为明王也。出非其时而见害，吾是以伤焉。”"}]}, {"section": 16, "header": "哀公问政", "data": [{"ID": 170, "text": "哀公问政于孔子，孔子对曰：“文武之政，布在方策。其人存，则其政举；其人亡，则其政息。天道敏生，人道敏政，地道敏树。夫政者，犹蒲卢也，待化以成。故为政在于得人。取人以身，修道以仁。仁者、人也，亲亲为大；义者、宜也，尊贤为大。亲亲之教，尊贤之等，礼所以生也。礼者、政之本也。是以君子不可以不修身；思修身，不可以不事亲；思事亲，不可以不知人；思知人，不可以不知天。天下之达道有五，其所以行之者三。曰：君臣也，父子也，夫妇也，昆弟也，朋友也。五者、天下之达道。智、仁、勇、三者，天下之达德也。所以行之者一也。或生而知之，或学而知之，或困而知之，及其知之一也。或安而行之，或利而行之，或勉强而行之，及其成功一也。”公曰：“子之言，美矣至矣！寡人实固，不足以成之也。”孔子曰：“好学近乎智，力行近乎仁，知耻近乎勇。知斯三者，则知所以修身；知所以修身，则知所以治人；知所以治人，则能成天下国家者矣。”公曰：“政其尽此而已乎？”孔子曰：“凡为天下国家有九经，曰：修身也，尊贤也，亲亲也，敬大臣也，体群臣也，重庶民也，来百工也，柔远人也，怀诸侯也。夫修身则道立，尊贤则不惑，亲亲则诸父兄弟不怨，敬大臣则不眩，体群臣则士之报礼重，重庶民则百姓劝，来百工则财用足，柔远人则四方归之，怀诸侯则天下畏之。”公曰：“为之奈何？”孔子曰：“斋洁盛服，非礼不动，所以修身也；去谗远色，贱利而贵德，所以尊贤也；爵其能，重其禄，同其好恶，所以笃亲亲也；官盛任使，所以敬大臣也；忠信重禄，所以劝士也；时使薄敛，所以子百姓也；日省月考，饩廪称事，所以来百工也；送往迎来，嘉善而矜不能，所以绥远人也；继绝世，举废邦，治乱持危，朝聘以时，厚往而薄来，所以怀诸侯也。治天下国家有九经，其所以行之者一也。凡事豫则立，不豫则废，言前定则不跲，事前定则不困，行前定则不疾，道前定则不穷。在下位不获于上，民弗可得而治矣；获于上有道，不信于友，不获于上矣；信于友有道，不顺于亲，不信于友矣；顺于亲有道，反诸身不诚，不顺于亲矣；诚身有道，不明于善，不诚于身矣。诚者、天之道也；诚之者、人之道也。夫诚、弗勉而中，不思而得，从容中道，圣人之所以定体也。诚之者，择善而固执之者也。”公曰：“子之教寡人备矣，敢问行之所始。”孔子曰：“立爱自亲始，教民睦也；立敬自长始，教民顺也；教之慈睦，而民贵有亲；教以敬，而民贵用命。民既孝于亲，又顺以听命，措诸天下，无所不可。”公曰：“寡人既得闻此言也，惧不能果行而获罪咎。”"}, {"ID": 171, "text": "宰我问于孔子曰：“吾闻鬼神之名，而不知所谓，敢问焉。”孔子曰：“人生有气有魄。气者，神之盛也。众生必死，死必归土，此谓鬼；魂气归天，此谓神。合鬼与神而享之，教之至也。骨肉弊于下，化为野土，其气扬于上，此神之著也。圣人因物之精，制为之极，明命鬼神，以为民之则，而犹以是为未足也。故筑为宫室，设为宗、祧，春、秋祭祀，以别亲踈，教民反古复始，不敢忘其所由生也。众之服自此，故听且速焉。教以二端，二端既立，报以二礼：建设朝事，燔燎膻、芗，所以报气也；荐黍稷，修肺、肝，加以郁鬯，所以报魄也。此教民修本反始崇爱，上下用情，礼之至也。君子反古复始，不忘其所由生。是以致其敬，发其情，竭力从事，不敢不自尽也，此之谓大教。昔者，文王之祭也，事死如事生，思死而不欲生，忌日则必哀，称讳则如见亲，祀之忠也，思之深，如见亲之所爱。祭欲见亲之颜色者，其唯文王与！《诗》云：‘明发不寐，有怀二人。’则文王之谓与。祭之明日，明发不寐，有怀二人，敬而致之，又从而思之。祭之日，乐与哀半，飨之必乐，已至必哀，孝子之情也。文王为能得之矣。”"}]}, {"section": 17, "header": "颜回", "data": [{"ID": 172, "text": "鲁定公问于颜回曰：“子亦闻东野毕之善御乎？”对曰：“善则善矣。虽然，其马将必佚。”定公色不悦，谓左右曰：“君子固有诬人也。”颜回退。后三日，牧来诉之曰：“东野毕之马佚，两骖曳两服入于厩。”公闻之，越席而起，促驾召颜回。回至，公曰：“前日寡人问吾子以东野毕之御，而子曰：‘善则善矣，其马将佚。’不识吾子奚以知之？”颜回对曰：“以政知之。昔者，帝舜巧于使民，造父巧于使马。舜不穷其民力，造父不穷其马力；是以舜无佚民，造父无佚马。今东野毕之御也，升马执辔，衘体正矣；步骤驰骋，朝礼毕矣；历险致远，马力尽矣；然而犹乃求马不已。臣以此知之。”公曰：“善。诚若吾子之言也。吾子之言，其义大矣。愿少进乎。”颜回曰：“臣闻之，鸟穷则啄，兽穷则玃，人穷则诈，马穷则佚。自古及今，未有穷其下而能无危者也。”公悦。遂以告孔子，孔子对曰：“夫其所以为颜回者，此之类也。岂足多哉？”"}, {"ID": 173, "text": "孔子在卫，昧旦晨兴，颜回侍侧，闻哭者之声甚哀。子曰：“回！汝知此何所哭乎？”对曰：“回以此哭声非但为死者而已，又有生离别者也。”子曰：“何以知之？”对曰：“回闻桓山之鸟，生四子焉。羽翼既成，将分于四海，其母悲鸣而送之。哀声有似于此，谓其往而不返也。回窃以音类知之。”孔子使人问哭者，果曰：“父死家贫，卖子以葬，与之长决。”子曰：“回也，善于识音矣！”"}, {"ID": 174, "text": "颜回问于孔子曰：“成人之行若何？”子曰：“达于情性之理，通于物类之变，知幽明之故，覩游气之原，若此可谓成人矣。既能成人，而又加之以仁义礼乐，成人之行也，若乃穷神知礼，德之盛也。”"}, {"ID": 175, "text": "颜回问于孔子曰：“臧文仲、武仲孰贤？”孔子曰：“武仲贤哉！”颜回曰：“武仲世称圣人，而身不免于罪，是智不足称也；好言兵讨，而挫锐于邾，是智不足名也。夫文仲、其身虽殁，而言不朽，恶有未贤？”孔子曰：“身殁言立，所以为文仲也。然犹有不仁者三，不智者三，是则不及武仲也。”回曰：“可得闻乎？”孔子曰：“下展禽，置六关，妾织蒲，三不仁。设虚器，纵逆祀，祠海鸟，三不智。武仲在齐，齐将有祸，不受其田，以避其难，是智之难也。夫臧武仲之智，而不容于鲁，抑有由焉，作而不顺，施而不恕也夫。《夏书》曰：‘念兹在兹，顺事恕施。’”"}, {"ID": 176, "text": "颜回问君子。孔子曰：“爱近仁，度近智，为己不重，为人不轻，君子也夫！”回曰：“敢问其次。”子曰：“弗学而行，弗思而得。小子勉之！”"}, {"ID": 177, "text": "仲孙何忌问于颜回曰：“仁者一言而必有益于仁智，可得闻乎？”回曰：“一言而有益于智，莫如预；一言而有益于仁，莫如恕。夫知其所不可由，斯知所由矣。”"}, {"ID": 178, "text": "颜回问小人。孔子曰：“毁人之善以为辩，狡讦怀诈以为智，幸人之有过，耻学而羞不能，小人也。”"}, {"ID": 179, "text": "颜回问子路曰：“力猛于德，而得其死者，鲜矣。盍慎诸焉？”孔子谓颜回曰：“人莫不知此道之美，而莫之御也，莫之为也何居？为闻者盍曰思也夫。”"}, {"ID": 180, "text": "颜回问于孔子曰：“小人之言，有同乎君子者，不可不察也。”孔子曰：“君子以行言，小人以舌言。故君子于为义之上，相疾也，退而相爱；小人于为乱之上，相爱也，退而相恶。”"}, {"ID": 181, "text": "颜回问朋友之际如何。孔子曰：“君子之于朋友也，心必有非焉而弗能谓吾不知其仁人也。不忘久德，不思久怨，仁矣夫。”"}, {"ID": 182, "text": "叔孙武叔见未仕于颜回。回曰：“宾之。”武叔多称人之过而己评论之。颜回曰：“固子之来辱也，宜有得于回焉？吾闻诸孔子曰：‘言人之恶，非所以美己；言人之枉，非所以正己。故君子攻其恶，无攻人之恶。’”"}, {"ID": 183, "text": "颜回谓子贡曰：“吾闻诸夫子，身不用礼，而望礼于人；身不用德，而望德于人，乱也。夫子之言，不可不思也。”"}]}, {"section": 18, "header": "子路初见", "data": [{"ID": 184, "text": "子路见孔子，子曰：“汝何好乐？”对曰：“好长剑。”孔子曰：“吾非此之问也。徒谓以子之所能，而加之以学问，岂可及乎？”子路曰：“学岂益也哉？”孔子曰：“夫人君而无谏臣则失正，士而无教友则失听。御狂马不释策，操弓不反檠。木受绳则直，人受谏则圣，受学重问，孰不顺哉？毁仁恶士，必近于刑。君子不可不学。”子路曰：“南山有竹，不揉自直，斩而用之，达于犀革。以此言之，何学之有？”孔子曰：“括而羽之，镞而砺之，其入之不亦深乎？”子路再拜曰：“敬而受教。”"}, {"ID": 185, "text": "子路将行，辞于孔子。子曰：“赠汝以车乎？赠汝以言乎？”子路曰：“请以言。”孔子曰：“不强不达，不劳无功，不忠无亲，不信无复，不恭失礼。慎此五者而已。”子路曰：“由请终身奉之。敢问亲交取亲若何？言寡可行若何？长为善士而无犯若何？”孔子曰：“汝所问苞在五者中矣。亲交取亲，其忠也；言寡可行，其信乎；长为善士而无犯于礼也。”"}, {"ID": 186, "text": "孔子为鲁司寇，见季康子，康子不悦，孔子又见之。宰予进曰：“昔予也常闻诸夫子曰：‘王公不我聘，则弗动。’今夫子之于司寇也，日少而屈节数矣。不可以已乎？”孔子曰：“然。鲁国以众相陵，以兵相㬥之日久矣。而有司不治，则将乱也。其聘我者，孰大于是哉！”鲁人闻之，曰：“圣人将治，何不先自远刑罚。”自此之后，国无争者。孔子谓宰予曰：“违山十里，蟪蛄之声，犹在于耳，故政事莫如应之。”"}, {"ID": 187, "text": "孔子兄子有孔蔑者，与宓子贱皆仕。孔子往过孔蔑而问之曰：“自汝之仕，何得何亡？”对曰：“未有所得，而所亡者三。王事若龙，学焉得习，是学不得明也；俸禄少，饘粥不及亲戚，是骨肉益踈也；公事多急，不得吊死问疾，是朋友之道阙也。其所亡者三，即谓此也。”孔子不悦，往过子贱，问如孔蔑。对曰：“自来仕者，无所亡其有所得者三。始诵之，今得而行之，是学益明也；俸禄所供，被及亲戚，是骨肉益亲也；虽有公事，而兼以吊死问疾，是朋友笃也。”孔子喟然谓子贱曰：“君子哉若人！鲁无君子者，则子贱焉取此。”"}, {"ID": 188, "text": "孔子侍坐于哀公。赐之桃与黍焉，哀公曰：“请。”孔子先食黍而后食桃。左右皆掩口而笑。公曰：“黍者所以雪桃，非为食之也。”孔子对曰：“丘知之矣。然夫黍者、五谷之长，郊礼宗庙以为上盛。菓属有六，而桃为下，祭祀不用，不登郊庙。丘闻之，君子以贱雪贵，不闻以贵雪贱。今以五谷之长，雪菓之下者，是从上雪下，臣以为妨于教，害于义，故不敢。”公曰：“善哉！”"}, {"ID": 189, "text": "子贡曰：“陈灵公宣婬于朝，泄冶正谏而杀之，是与比干谏而死同，可谓仁乎？”子曰：“比干于纣，亲则诸父，官则少师，忠报之心，在于宗庙而已。固必以死争之，冀身死之后，纣将悔寤，其本志情在于仁者也。泄冶之于灵公，位在大夫，无骨肉之亲，怀宠不去，仕于乱朝，以区区之一身，欲正一国之婬昏，死而无益，可谓狷矣。《诗》曰：‘民之多僻，无自立辟。’其泄冶之谓乎？”"}, {"ID": 190, "text": "孔子相鲁。齐人患其将霸，欲败其政。乃选好女子八十人，衣以文饰而舞容玑，及文马四十驷，以遗鲁君。陈女乐、列文马于鲁城南高门外，季桓子微服往观之，再三，将受焉。告鲁君为周道游观，观之终日，怠于政事。子路言于孔子曰：“夫子可以行矣。”孔子曰：“鲁今且郊，若致膰于大夫，则是未废其常，吾犹可以止也。”桓子既受女乐，君臣婬荒，三日不听国政，郊又不致膰俎。孔子遂行，宿于郭屯。师已送，曰：“夫子非罪也？”孔子曰：“吾歌可乎？”歌曰：“彼妇人之口，可以出走；彼妇人之请，可以死败。优哉游哉，聊以卒岁。”"}, {"ID": 191, "text": "澹台子羽有君子之容，而行不胜其貌；宰我有文雅之辞，而智不充其辩。孔子曰：“里语云：‘相马以舆，相士以居，弗可废矣。’以容取人，则失之子羽；以辞取人，则失之宰予。”"}, {"ID": 192, "text": "孔子曰：“君子以其所不能畏人，小人以其所不能不信人。故君子长人之才，小人抑人而取胜焉。”"}, {"ID": 193, "text": "孔蔑问行己之道。子曰：“知而弗为，莫如勿知；亲而弗信，莫如勿亲。乐之方至，乐而勿骄；患之将至，思而勿忧。”孔蔑曰：“行己乎？”子曰：“攻其所不能，补其所不备。毋以其所不能疑人，毋以其所能骄人。终日言，无遗己忧；终日行，不遗己患。唯智者有之。”"}]}, {"section": 19, "header": "在厄", "data": [{"ID": 194, "text": "楚昭王聘孔子，孔子往拜礼焉，路出于陈、蔡。陈、蔡大夫相与谋曰：“孔子圣贤，其所刺讥，皆中诸侯之病。若用于楚，则陈、蔡危矣。”遂使徒兵距孔子。孔子不得行，绝粮七日，外无所通，黎羹不充，从者皆病，孔子愈慷慨讲诵，弦歌不衰。乃召子路而问焉，曰：“《诗》云：‘匪兕匪虎，率彼旷野。’吾道非乎？奚为至于此？”子路愠，作色而对曰：“君子无所困。意者夫子未仁与？人之弗吾信也；意者夫子未智与？人之弗吾行也。且由也，昔者闻诸夫子：‘为善者，天报之以福；为不善者，天报之以祸。’今夫子积德怀义，行之久矣，奚居之穷也？”子曰：“由未之识也！吾语汝。汝以仁者为必信也，则伯夷、叔齐不饿死首阳；汝以智者为必用也，则王子比干不见剖心；汝以忠者为必报也，则关龙逢不见刑；汝以谏者为必听也，则伍子胥不见杀。夫遇不遇者，时也；贤不肖者，才也。君子博学深谋，而不遇时者，众矣。何独丘哉！且芝兰生于深林，不以无人而不芳；君子修道立德，不为穷困而败节，为之者人也，生死者命也。是以晋重耳之有霸心，生于曹、卫；越王句践之有霸心，生于会稽。故居下而无忧者，则思不远；处身而常逸者，则志不广。庸知其终始乎？”子路出。召子贡，告如子路。子贡曰：“夫子之道至大，故天下莫能容夫子，夫子盍少贬焉？”子曰：“赐！良农能稼，不必能穑；良工能巧，不能为顺；君子能修其道，纲而纪之，不必其能容。今不修其道，而求其容，赐，尔志不广矣！思不远矣！”子贡出。颜回入，问亦如之。颜回曰：“夫子之道至大，天下莫能容。虽然，夫子推而行之，世不我用，有国者之丑也。夫子何病焉！不容然后见君子。”孔子欣然叹曰：“有是哉，颜氏之子！吾亦使尔多财，吾为尔宰。”"}, {"ID": 195, "text": "子路问于孔子曰：“君子亦有忧乎？”子曰：“无也。君子之修行也，其未得之，则乐其意；既得之，又乐其治。是以有终身之乐，无一日之忧。小人则不然，其未得也，患弗得之；既得之，又恐失之。是以有终身之忧，无一日之乐也。”"}, {"ID": 196, "text": "曾子弊衣而耕于鲁，鲁君闻之而致邑焉。曾子固辞不受。或曰：“非子之求，君自致之，奚固辞也？”曾子曰：“吾闻受人施者常畏人，与人者常骄人。纵君有赐，不我骄也。吾岂能勿畏乎？”。孔子闻之，曰：“参之言足以全其节也。”"}, {"ID": 197, "text": "孔子厄于陈、蔡，从者七日不食。子贡以所赍货，窃犯围而出，告籴于野人，得米一石焉。颜回、仲由炊之于坏屋之下，有埃墨堕饭中，颜回取而食之。子贡自井望见之，不悦，以为窃食也，入问孔子曰：“仁人廉士穷，改节乎？”孔子曰：“改节即何称于仁廉哉？”子贡曰：“若回也，其不改节乎？”子曰：“然。”子贡以所饭告孔子，子曰：“吾信回之为仁久矣。虽汝有云，弗以疑也，其或者必有故乎？汝止，吾将问之。”召颜回曰：“畴昔予梦见先人，岂或启佑我哉。子炊而进饭，吾将进焉。”对曰：“向有埃墨堕饭中，欲置之，则不洁；欲弃之，则可惜。回即食之，不可祭也。”孔子曰：“然乎！吾亦食之。”颜回出。孔子顾谓二三子曰：“吾之信回也，非待今日也。”二三子由此乃服之。"}]}, {"section": 20, "header": "入官", "data": [{"ID": 198, "text": "子张问入官于孔子。孔子曰：“安身取誉为难。”子张曰：“为之如何？”孔子曰：“己有善勿专，教不能勿怠，已过勿发，失言勿椅，不善勿遂，行事勿留。君子入官，自此六者，则身安誉至而政从矣。且夫忿数者，官狱所由生也；拒谏者，虑之所以塞也；慢易者，礼之所以失也；怠惰者，时之所以后也；奢侈者，财之所以不足也；专独者，事之所以不成也。君子入官，除此六者，则身安誉至而政从矣。故君子南面临官大域之中而公治之，精智而略行之，合是忠信，考是大伦，存是美恶，进是利而除是害，无求其报焉，而民之情可得也。夫临之无抗民之恶，胜之无犯民之言，量之无佼民之辞，养之无扰于其时，爱之无宽于刑法。若此，则身安誉至而民得也。君子以临官，所见则迩，故明不可蔽也；所求于迩，故不劳而得也；所以治者约，故不用众而誉立；凡法象在内，故法不远而源泉不竭。是以天下积而本不寡，短长得其量，人志治而不乱政，德贯乎心，藏乎志，刑乎色，发乎声。若此，而身安誉至，民咸自治矣。是故临官不治则乱，乱生则争之者至，争之至，又于乱。明君必宽佑以容其民，慈爱优柔之，而民自得矣。行者、政之始也；说者、情之导也。善政行易，则民不怨；言调说和，则民不变；法在身，则民象之；明在己，则民显之。若乃供己而不节，则财利之生者微矣；贪以不得，则善政必简矣；苟以乱之，则善言必不听也；详以纳之，则规谏日至。言之善者，在所日闻；行之善者，在所能为。故君上者、民之仪也；有司执政者，民之表也；迩臣便僻者，群仆之伦也。故仪不正，则民失；表不端，则百姓乱；迩臣便僻，则群臣污矣。是以人主不可不敬乎三伦。君子修身反道，察里言而服之，则身安誉至，终始在焉。故夫女子必自择丝麻，良工必自择完材，贤君必自择左右。劳于取人，佚于治事，君子欲誉，则必谨其左右。为上者、譬如缘木焉，务高而畏下兹甚。六马之乖离，必于四达之交衢；万民之叛道，必于君上之失政。上者尊严而危，民者卑贱而神。爱之则存，恶之则亡。长民者必明此之要。故南面临官，贵而不骄，富而能供，有本而能图末，修事而能建业，久居而不滞，情近而畅乎远，察一物而贯乎多，治一物而万物不能乱者，以身本者也。君子莅民，不可以不知民之性而达诸民之情。既知其性，又习其情，然后民乃从命矣。故世举则民亲之，政均则民无怨。故君子莅民，不临以高，不导以远，不责民之所不为，不强民之所不能。以明王之功，不因其情，则民严而不迎；笃之以累年之业，不因其力，则民引而不从。若责民所不为，强民所不能，则民疾；疾则僻矣。古者圣主冕而前旒，所以蔽明也；紘紞充耳，所以揜聪也。水至清即无鱼，人至察则无徒。枉而直之，使自得之；优而柔之，使自求之；揆而度之，使自索之。民有小过，必求其善，以赦其过；民有大罪，必原其故，以仁辅化。如有死罪，其使之生，则善也。是以上下亲而不离；道化流而不蕴。故德者、政之始也。政不和，则民不从其教矣；不从教，则民不习；不习，则不可得而使也。君子欲言之见信也，莫善乎先虚其内；欲政之速行也，莫善乎以身先之；欲民之速服也，莫善乎以道御之。故虽服必强，自非忠信，则无可以取亲于百姓者矣；内外不相应，则无可以取信于庶民者矣。此治民之至道矣，入官之大统矣。”子张既闻孔子斯言，遂退而记之。"}]}, {"section": 21, "header": "困誓", "data": [{"ID": 199, "text": "子贡问于孔子曰：“赐倦于学，困于道矣。愿息而事君，可乎？”孔子曰：“《诗》云：‘温恭朝夕，执事有恪。’事君之难也。焉可息哉？”曰：“然则赐愿息而事亲。”孔子曰：“《诗》云：‘孝子不匮，永锡尔类。’事亲之难也。焉可以息哉？”曰：“然则赐请愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子之难也。焉可以息哉？”曰：“然则赐愿息于朋友。”孔子曰：“《诗》云：‘朋友攸摄，摄以威仪。’朋友之难也。焉可以息哉？”曰：“然则赐愿息于耕矣。”孔子曰：“《诗》云：‘昼尔于茅，宵尔索綯，亟其乘屋，其始播百谷。’耕之难也。焉可以息哉？”曰：“然则赐将无所息者也？”孔子曰：“有焉。自望其广，则睾如也；视其高，则填如也；察其从，则隔如也。此其所以息也矣。”子贡曰：“大哉乎死也！君子息焉！小人休焉！大哉乎死也！”"}, {"ID": 200, "text": "孔子自卫将入晋，至河，闻赵简子杀窦犨鸣犊及舜华，乃临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦犨鸣犊、舜华，晋之贤大夫也。赵简子未得志之时，须此二人而后从政。及其已得志也，而杀之。丘闻之，刳胎杀夭，则麒麟不至其郊；竭泽而渔，则蛟龙不处其渊；覆巢破卵，则凤凰不翔其邑。何则？君子违伤其类者也。鸟兽之于不义，尚知避之，况于人乎！”遂还，息于邹，作《盘琴》以哀之。"}, {"ID": 201, "text": "子路问于孔子曰：“有人于此，夙兴夜寐，耕芸树艺；手足胼胝，以养其亲。然而名不称孝，何也？”孔子曰：“意者身不敬与？辞不顺与？色不悦与？古之人有言曰：‘人与己与不汝欺。’今尽力养亲，而无三者之阙，何谓无孝之名乎？”孔子曰：“由！汝志之，吾语汝。虽有国士之力，而不能自举其身，非力之少，势不可矣。夫内行不修，身之罪也；行修而名不彰，友之罪也；行修而名自立。故君子入则笃行，出则交贤，何为无孝名乎？”"}, {"ID": 202, "text": "孔子遭厄于陈、蔡之闲，绝粮七日，弟子馁病，孔子弦歌。子路入见曰：“夫子之歌，礼乎？”孔子弗应，曲终而曰：“由来！吾语汝。君子好乐，为无骄也；小人好乐，为无慑也。其谁之，子不我知而从我者乎？”子路悦，援戚而舞，三终而出。明日，免于厄，子贡执辔，曰：“二三子从夫子而遭此难也，其弗忘矣！”孔子曰：“善恶何也？夫陈、蔡之闲，丘之幸也。二三子从丘者，皆幸也。吾闻之，君不困不成王，烈士不困行不彰，庸知其非激愤厉志之始于是乎在。”"}, {"ID": 203, "text": "孔子之宋，匡人简子以甲士围之。子路怒，奋戟将与战。孔子止之，曰：“恶有修仁义而不免俗者乎？夫《诗》、《书》之不讲，礼乐之不习，是丘之过也；若以述先王好古法而为咎者，则非丘之罪也。命夫！歌！予和汝。”子路弹琴而歌，孔子和之，曲三终，匡人解甲而罢。"}, {"ID": 204, "text": "孔子曰：“不观高崖，何以知巅坠之患；不临深泉，何以知没溺之患；不观巨海，何以知风波之患。失之者其不在此乎？士慎此三者，则无累于身矣。”"}, {"ID": 205, "text": "子贡问于孔子曰：“赐既为人下矣，而未知为人下之道，敢问之。”子曰：“为人下者，其犹土乎。汩之深则出泉；树其壤则百谷滋焉，草木植焉，禽兽育焉。生则出焉，死则入焉。多其功而不意，恢其志而无不容。为人下者以此也。”"}, {"ID": 206, "text": "孔子适郑，与弟子相失，独立东郭门外，或人谓子贡曰：“东门外有一人焉，其长九尺有六寸，河目隆颡，其头似尧，其颈似皋繇，其肩似子产，然自腰以下，不及禹者三寸，累然如丧家之狗。”子贡以告。孔子欣然而叹曰：“形状未也，如丧家之狗，然乎哉！然乎哉！”"}, {"ID": 207, "text": "孔子适卫，路出于蒲，会公叔氏以蒲叛卫，而止之。孔子弟子有公良孺者，为人贤长，有勇力，以私车五乘，从夫子行，喟然曰：“昔吾从夫子，遇难于匡，又伐树于宋。今遇困于此，命也夫！与其见夫子仍遇于难，宁我鬭死。”挺剑而合众，将与之战。蒲人惧曰：“苟无适卫，吾则出子。”乃盟孔子，而出之东门。孔子遂适卫。子贡曰：“盟可负乎？”孔子曰：“要我以盟，非义也。”卫侯闻孔子之来，喜而于郊迎之。问伐蒲，对曰：“可哉！”公曰：“吾大夫以为蒲者，卫之所以恃晋楚也，伐之无乃不可乎？”孔子曰：“其男子有死之志，吾之所伐者，不过四五人矣。”公曰：“善。”卒不果伐。他日，灵公又与夫子语，见飞雁过，而仰视之，色不悦。孔子乃逝。"}, {"ID": 208, "text": "卫蘧伯玉贤，而灵公不用；弥子瑕不肖，反任之。史鱼骤谏而不从。史鱼病将卒，命其子曰：“吾在卫朝，不能进蘧伯玉、退弥子瑕，是吾为臣不能正君也。生而不能正君，则死无以成礼。我死，汝置尸牖下，于我毕矣。”其子从之。灵公吊焉，怪而问焉。其子以其父言告公。公愕然失容，曰：“是寡人之过也。”于是命之殡于客位，进蘧伯玉而用之，退弥子瑕而远之。孔子闻之，曰：“古之列谏之者，死则已矣，未有若史鱼死而尸谏，忠感其君者也。可不谓直乎？”"}]}, {"section": 22, "header": "五帝德", "data": [{"ID": 209, "text": "宰我问于孔子曰：“昔者吾闻诸荣伊曰：‘黄帝三百年。’请问：黄帝者，人也？抑非人也？何以能至三百年乎？”孔子曰：“禹、汤、文、武、周公，不可胜以观也。而上世黄帝之问，将谓先生难言之故乎？”宰我曰：“上世之传，隐微之说，卒采之辩，暗忽之意，非君子之道者，则子之问也固矣。”孔子曰：“可也。吾略闻其说，黄帝者，少典之子，曰轩辕。生而神灵，弱而能言，幼齐睿庄，敦敏诚信。长聪明，治五气，设五量，抚万民，度四方，服牛乘马，扰驯猛兽，以与炎帝战于阪泉之野，三战而后克之。始垂衣裳，作为黼黻，治民，以顺天地之纪，知幽明之故，达死生存亡之说。播时百谷，尝味草木，仁厚及于鸟兽昆虫。考日月星辰，劳耳目，勤心力，用水火财物以生民。民赖其利，百年而死；民畏其神，百年而亡；民用其教，百年而移。故曰：黄帝三百年。”"}, {"ID": 210, "text": "宰我曰：“请问帝颛顼。”孔子曰：“五帝用说，三王有度。汝欲一日徧闻远古之说，躁哉予也！”宰我曰：“昔予也闻诸夫子曰：‘小子毋或宿。’故敢问。”孔子曰：“颛顼，黄帝之孙，昌意之子，曰高阳。渊而有谋，䟽通以知远，养财以任地，履时以象天，依鬼神而制义，治气性以教众，洁诚以祭祀，巡四海以宁民。北至幽陵，南暨交趾，西扺流沙，东极蟠木，动静之类，小大之物，日月所照，莫不底属。”"}, {"ID": 211, "text": "宰我曰：“请问帝喾。”孔子曰：“玄枵之孙，乔极之子，曰高辛。生而神异，自言其名。博施厚利，不于其身。聪以知远，明以察微。仁而威，惠而信，以顺天地之义。知民所急，修身而天下服，取地之财而节用之，抚教万民而诲利之，历日月之生朔而迎送之，明鬼神而敬事之。其色也和，其德也重，其动也时，其服也衷。春夏秋冬，育护天下，日月所照，风雨所至，莫不从化。”"}, {"ID": 212, "text": "宰我曰：“请问帝尧。”孔子曰：“高辛氏之子，曰陶唐。其仁如天，其智如神，就之如日，望之如云。富而不骄，贵而能降。伯夷典礼，龙夔典乐，舜时而仕，趋视四时，务先民始之，流四凶而天下服。其言不忒，其德不回，四海之内，舟舆所及，莫不夷说。”"}, {"ID": 213, "text": "宰我曰：“请问帝舜。”孔子曰：“乔牛之孙，瞽瞍之子也，曰有虞。舜孝友闻于四方，陶魰事亲，宽裕而温良，敦敏而知时，畏天而爱民，恤远而亲近。承受大命，依于二女。睿明智通，为天下帝。命二十二臣，率尧旧职，躬己而已。天平地成，巡狩四海，五载一始。三十年在位，嗣帝五十载。陟方岳，死于苍梧之野而葬焉。”"}, {"ID": 214, "text": "宰我曰：“请问禹。”孔子曰：“高阳之孙，鲧之子也，曰夏后。敏给克齐，其德不爽，其仁可亲，其言可信。声为律，身为度。亹亹穆穆，为纪为纲。其功为百神主，其惠为民父母。左准绳，右规矩，履四时，据四海，任皋繇、伯益以赞其治，兴六师以征不序。四极，民莫敢不服。”孔子曰：“予！大者如天，小者如言，民悦至矣。予也非其人也。”宰我曰：“予也不足以戒。敬承矣。”"}, {"ID": 215, "text": "他日，宰我以语子贡，子贡以复孔子。子曰：“吾欲以颜状取人也，则于灭明改之矣；吾欲以辞言取人也，则于宰我改之矣；吾欲以容貌取人也，则于子张改之矣。”宰我闻之惧，弗敢见焉。"}]}, {"section": 23, "header": "五帝", "data": [{"ID": 216, "text": "季康子问于孔子曰：“旧闻五帝之名，而不知其实，请问何谓五帝？”孔子曰：“昔丘也闻诸老聃曰：‘天有五行，木、火、金、水、土，分时化育，以成万物，其神谓之五帝。’古之王者，易代而改号，取法五行，五行更王，终始相生，亦象其义。故其为明王者，而死配五行。是以太皞配木，炎帝配火，黄帝配土，少皞配金，颛顼配水。”康子曰：“太皞氏其始之木何如？”孔子曰：“五行用事，先起于木。木、东方。万物之初皆出焉。是故王者则之，而首以木德王天下。其次则以所生之行、转相承也。”康子曰：“吾闻勾芒为木正，祝融为火正，蓐收为金正，玄冥为水正，后土为土正。此则五行之主而不乱。称曰帝者何也？”夫子曰：“凡五正者，五行之官名。五行佐成上帝，而称五帝，太皞之属配焉。亦云帝，从其号。昔少皞氏之子有四叔，曰重，曰该，曰修，曰熙。实能金木及水，使重为勾芒，该为蓐收，修及熙为玄冥。颛顼氏之子曰黎，为祝融。龚工氏之子曰勾龙，为后土。此五者各以其所能业为官职，生为上公，死为贵神，别称五祀，不得同帝。”康子曰：“如此之言，帝王改号，于五行之德，各所统。则其所以相变者，皆主何事？”孔子曰：“所尚则各从其所王之德次焉。夏后氏以金德王而尚黑，大事敛用昏，戎事乘骊，牲用玄。殷人以水德，尚白，大事敛用日中，戎事乘翰，牲用白。周人以木德王，尚赤，大事敛用日出，戎事乘騵，牲用騂。此三代之所以不同。”康子曰：“唐、虞二帝，其所尚者何色？”孔子曰：“尧以火德王，色尚黄。舜以土德王，色尚青。”康子曰：“陶唐、有虞、夏后、殷、周独不得配五帝，意者德不及上古耶？将有限乎？”孔子曰：“古之平治水土及播殖百谷者众矣，唯勾龙兼食于社，而弃为稷神，易代奉之，无敢益者，明不可与等。故自太皞以降，逮于颛顼，其应五行而王，数非徒五，而配五帝，是其德不可以多也。”"}]}, {"section": 24, "header": "执辔", "data": [{"ID": 217, "text": "闵子骞为费宰，问政于孔子。子曰：“以德以法。夫德法者，御民之具，犹御马之有衘勒也。君者、人也；吏者、辔也；刑者、策也。夫人君之政，执其辔策而已。”子骞曰：“敢问古之为政。”孔子曰：“古者天子以内史为左右手，以德法为衘勒，以百官为辔，以刑罚为策，以万民为马，故御天下数百年而不失。善御马者，正衘勒，齐辔策，均马力，和马心。故口无声而马应，辔策不举而极千里。善御民者，壹其德法，正其百官，以均齐民力，和安民心。故令不再而民顺从，刑不用而天下治。是以天地德之，而兆民怀之。夫天地之所德，兆民之所怀，其政美，其民而称之。今人言五帝、三王者，其盛无偶，威察若存，其故何也？其法盛，其德厚，故思其德必称其人，朝夕祝之，升闻于天，上帝俱歆，用永厥世而丰其年。不能御民者，弃其德法，专用刑辟。譬犹御马，弃其衘勒而专用棰策，其不制也可必矣。夫无衘勒而用棰策，马必伤，车必败；无德法而用刑，民必流，国必亡。治国而无德法，则民无修；民无修，则迷惑失道。如此，上帝必以其为乱天道也。苟乱天道，则刑罚㬥，上下相谀，莫知念患，俱无道故也。今人言恶者，必比之于桀、纣，其故何也？其法不听，其德不厚。故民恶其残虐，莫不吁嗟，朝夕祝之，升闻于天，上帝不蠲，降之以祸罚，灾害竝生，用殄厥世。故曰：德法者，御民之本。古之御天下者，以六官揔治焉。冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。六官在手以为辔，司会均仁以为纳。故曰：御四马者执六辔，御天下者正六官。是故善御马者，正身以揔辔，均马力，齐马心，廻旋曲折，唯其所之，故可以取长道，可赴急疾，此圣人所以御天地与人事之法则也。天子以内史为左右手，以六官为辔已，而与三公为执六官，均五教，齐五法，故亦唯其所引，无不如志。以之道，则国治；以之德，则国安；以之仁，则国和；以之圣，则国平；以之礼，则国定；以之义，则国义。此御政之术。过失，人情莫不有焉；过而改之，是谓不过。故属不理，分职不明，法政不一，百事失纪，曰乱。乱则饬冢宰。地而不殖，财物不蕃，万民饥寒，教训不行，风俗淫僻，人民流散，曰危。危则饬司徒。父子不亲，长幼失序，君臣上下，乖离异志，曰不和。不和则饬宗伯。贤能而失官爵，功劳而失赏禄，士卒疾怨，兵弱不用，曰不平。不平则饬司马。刑罚㬥乱，奸邪不胜，曰不义。不义则饬司寇。度量不审，举事失理，都鄙不修，财物失所，曰贫。贫则饬司空。故御者同是车马，或以取千里，或不及数百里；其所谓进退缓急异也。夫治者同是官法，或以致平，或以致乱者，亦其所以为进退缓急异也。古者，天子常以季冬考德正法，以观治乱。德盛者、治也。德薄者、乱也。故天子考德，则天下之治乱，可坐庙堂之上而知之。夫德盛则法修，德不盛则饬法与政，咸德而不衰。故曰：王者又以孟春论吏之德及功能。能德法者为有德，能行德法者为有行，能成德法者为有功，能治德法者为有智。故天子论吏而德法行，事治而功成。夫季冬正法，孟春论吏，治国之要。”"}, {"ID": 218, "text": "子夏问于孔子曰：“商闻易之生人，及万物鸟兽昆虫，各有奇偶，气分不同，而凡人莫知其情，唯达道德者能原其本焉。天一，地二，人三，三三如九，九九八十一。一主日，日数十，故人十月而生。八九七十二，偶以从奇，奇主辰，辰为月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。五九四十五，五为音，音主猨，故猨五月而生。四九三十六，六为律，律主鹿，故鹿六月而生。三九二十七，七主星，星主虎，故虎七月而生。二九一十八，八主风，风为虫，故虫八月而生。其馀各从其类矣。鸟鱼生阴，而属于阳，故皆卵生。鱼游于水，鸟游于云，故立冬则燕雀入海化为蛤。蚕食而不饮，蝉饮而不食，蜉蝣不饮不食，万物之所以不同。介鳞夏食而冬蛰，齕吞者八窍而兽生，龃𪚅者九窍而胎生，四足者无羽翼，戴角者无上齿，无角无前齿者膏，有角无齿者脂，昼生者类父，夜生者似母，是以至阴主牝，至阳主牡。敢问其然乎？”孔子曰：“然。吾昔闻诸老聃亦如汝之言。”子夏曰：“商闻《山书》曰：地东西为纬，南北为经；山为积德，川为积刑；高者为生，下者为死；丘陵为牡，溪谷为牝；蜯蛤龟珠与日月而盛虚。是故坚土之人刚，弱土之人柔，墟土之人大，沙土之人细，息土之人美，耗土之人丑。食水者善游而耐寒，食土者无心而不息，食木者多力而不治，食草者善走而愚，食桑者有绪而蛾，食肉者勇毅而捍，食气者神明而寿，食谷者智惠而巧，不食者不死而神。故曰：羽虫三百有六十，而凤为之长；毛虫三百有六十，而鳞为之长；甲虫三百有六十，而龟为之长；鳞虫三百有六十，而龙为之长；倮虫三百有六十，而人为之长。此乾坤之美也，殊形异类之数。王者动必以道，静必顺理，以奉天地之性，而不害其所主，谓之仁圣焉。”子夏言终而出。子贡进曰：“啇之论也何如？”孔子曰：“汝谓何也？”对曰：“微则微矣，然则非治世之待也。”孔子曰：“然，各其所能。”"}]}, {"section": 25, "header": "本命解", "data": [{"ID": 219, "text": "鲁哀公问于孔子曰：“人之命与性何谓也？”孔子对曰：“分于道，谓之命；形于一，谓之性；化于阴阳，象形而发，谓之生；化穷数尽，谓之死。故命者，性之始也；死者，生之终也。有始则必有终矣。人始生而有不具者五焉，目无见，不能食，行，不能言，不能化。及生三月而微煦，然后有见；八月生齿，然后能食；三年顋合，然后能言；十有六而精通，然后能化。阴穷反阳，故阴以阳变；阳穷反阴，故阳以阴化。是以男子八月生齿，八岁而齓。女子七月生齿，七岁而齓，十有四而化。一阳一阴，奇偶相配，然后道合化成。性命之端，形于此也。”公曰：“男子十六精通，女子十四而化，是则可以生民矣。而礼、男必三十而有室，女必二十而有夫也。岂不晚哉？”孔子曰：“夫礼言其极不是过也。男子二十而冠，有为人父之端；女子十五许嫁，有适人之道。于此而往，则自婚矣。群生闭藏乎阴，而为化育之始。故圣人因时以合耦。男子穷天数也。霜降而妇功成，嫁娵者行焉。冰泮而农桑起，婚礼而杀于此。男子者，任天道而长万物者也。知可为，知不可为；知可言，知不可言；知可行，知不可行者也。是故审其伦而明其别，谓之知，所以效疋夫之听也。女子者，顺男子之教而长其理者也。是故无专制之义，而有三从之道；幼从父兄，既嫁从夫，死从子，言无再醮之端，教令不出于闺门，事在供酒食而已，无阃外之非义也，不越境而奔丧，事无擅为，行无独成，参知而后动，可验而后言，昼不游庭，夜行以火，所以效疋妇之德也。”孔子遂言曰：“女有五不取：逆家子者，乱家子者，世有刑人子者，有恶疾子者，丧父长子者。妇有七出、三不去；七出者：不顺父母出者，无子者，婬僻者，嫉妬者，恶疾者，多口舌者，窃盗者。三不去者：谓有所取无所归一也，与共更三年之丧二也，先贫贱后富贵者三也。凡此圣人所以顺男女之际，重婚姻之始也。”"}, {"ID": 220, "text": "孔子曰：“礼之所以象五行也，其义、四时也，故丧礼有举焉。有恩有义，有节有权，其恩厚者其服重。故为父母斩衰三年，以恩制者也。门内之治恩掩义，门外之治义掩恩。资于事父以事君，而敬同。贵尊贵尊，义之大也。故为君亦服衰三年，以义制者也。三日而浴，三月而沐，期而练，毁不灭性，不以死伤生，丧不过三年，苴衰不补，坟不修，除服之日鼓素琴，示民有终也。凡此以节制者也。资于事父以事母，而爱同。天无二日，国无二君，家无二尊，以治之。故父在为母齐衰朞者，见无二尊也。百官备，百物具，不言而事行者，扶而起；言而后事行者，杖而起；身自执事行者，面垢而已；此以权制者也。亲始死，三日不怠，三月不懈，朞悲号，三年忧，哀之杀也。圣人因杀以制节也。”"}]}, {"section": 26, "header": "论礼", "data": [{"ID": 221, "text": "孔子闲居，子张、子贡、言游侍。论及于礼，孔子曰：“居！汝三人者。吾语汝以礼周流无不遍也。”子贡越席而对曰：“敢问如何？”子曰：“敬而不中礼，谓之野；恭而不中礼，谓之给；勇而不中礼，谓之逆。”子曰：“给夺慈仁。”子贡曰：“敢问何以为中礼者？”子曰：“礼乎！夫礼所以制中也。”子贡退。言游进曰：“敢问礼也，领恶而全好者与？”子曰：“然。”子贡问：“何也？”子曰：“郊社之礼，所以仁鬼神也；禘尝之礼，所以仁昭穆也；馈奠之礼，所以仁死丧也；射飨之礼，所以仁乡党也；食飨之礼，所以仁宾客也。明乎郊社之义、禘尝之礼，治国其如指诸掌而已。是故居家有礼，故长幼辩；以之闺门有礼，故三族和；以之朝廷有礼，故官爵叙；以之田猎有礼，故戎事闲；以之军旅有礼，故武功成。是以宫室得其度，鼎俎得其象，物得其时，乐得其节，车得其轼，鬼神得其享，丧纪得其哀，辩说得其党，百官得其体，政事得其施。加于身而措于前，凡众之动，得其宜也。”言游退。子张进曰：“敢问礼何谓也？”子曰：“礼者，即事之治也。君子有其事，必有其治。治国而无礼，譬犹瞽之无相，伥伥乎何所之？譬终夜有求于幽室之中，非烛何以见？故无礼则手足无所措，耳目无所加，进退揖让无所制。是以其居处，长幼失其别，闺门三族失其和，朝廷官爵失其序，田猎戎事失其策，军旅失其势，宫室失其度，鼎俎失其象，物失其时，乐失其节，车失其轼，鬼神失其飨，丧纪失其哀，辩说失其党，百官失其体，政事失其施。加于身而措于前，凡众之动失其宜。如此则无以祖祫四海。”子曰：“慎听之！汝三人者。吾语汝。犹有九焉，大飨有四焉。苟知此矣，虽在畎亩之中，事之，圣人矣。两军相见，揖让而入，入门悬兴；揖让而升堂，升堂而乐阕；下管象舞，夏龠序兴，陈其荐俎，序其礼乐，备其百官，如此而后君子知仁焉。行中规，旋中矩，銮和中采齐，客出于雍，彻以振羽。是故君子无物而不在于礼焉。入门而金作，示情也；升歌《清庙》，示德也；下管象舞，示事也。古之君子，不必亲相与言也，以礼乐相示而已。夫礼者、理也；乐者、节也。无理不动，无节不作。不能诗，于礼谬；不能乐，于礼素；薄于德，于礼虚。”子贡作而问曰：“然则夔其穷与？”子曰：“古之人与？上古之人也。达于礼而不达于乐，谓之素；达于乐而不达于礼，谓之偏。夫夔达于乐不达于礼，是以传于此名也。古之人也。凡制度在礼，文为在礼，行之其在人也！”三子者、既得闻此论于夫子也，焕若发蒙焉。"}, {"ID": 222, "text": "子夏侍坐于孔子，曰：“敢问《诗》云：‘恺悌君子，民之父母。’何如斯可谓民之父母？”孔子曰：“夫民之父母，必达于礼乐之源，以致五至而行三无，以横于天下。四方有败，必先知之，此之谓民之父母。”子夏曰：“敢问何谓五至？”孔子曰：“志之所至，《诗》亦至焉；《诗》之所至，礼亦至焉；礼之所至，乐亦至焉；乐之所至，哀亦至焉。《诗》、礼相成，哀乐相生，是以正明目而视之，不可得而见；倾耳而听之，不可得而闻。志气塞于天地，行之充于四海。此之谓五至矣。”子夏曰：“敢问何谓三无？”孔子曰：“无声之乐，无体之礼，无服之丧，此之谓三无。”子夏曰：“敢问三无，何诗近之？”孔子曰：“‘夙夜基命宥密’，无声之乐也；‘威仪逮逮，不可选也’，无体之礼也；‘凡民有丧，扶伏救之’，无服之丧也。”子夏曰：“言则美矣、大矣！言尽于此而已乎？”孔子曰：“何谓其然！吾语汝，其义犹有五起焉。”子夏曰：“何如？”孔子曰：“无声之乐，气至不违；无体之礼，威仪迟迟；无服之丧，内恕孔哀；无声之乐，所愿必从；无体之礼，上下和同；无服之丧，施及万邦。既然，而又奉之以三无私而劳天下，此之谓五起。”子夏曰：“何谓三无私？”孔子曰：“天无私覆，地无私载，日月无私照。其在《诗》曰：‘帝命不违，至于汤齐。汤降不迟，圣敬日跻。昭假迟迟，上帝是祗。’‘帝命式于九围。’是汤之德也。”子夏蹶然而起，负墙而立，曰：“弟子敢不志之？”"}]}, {"section": 27, "header": "观乡射", "data": [{"ID": 223, "text": "孔子观于乡射，喟然叹曰：“射之以乐也。何以射？何以听？循声而发，不失正鹄者，其唯贤者乎！若夫不肖之人，则将安能以求饮。《诗》云：‘发彼有的，以祈尔爵。’祈、求也，求所中以辞爵。酒者、所以养老，所以养病也。求中以辞爵，辞其养也。是故士使之射而弗能，则辞以病，悬弧之义。”于是退而与门人习射于矍相之圃，盖观者如墙堵焉。试射至于司马，使子路执弓矢，出列，延谓射之者曰：“奔军之将，亡国之大夫，与为人后，不得入。其馀皆入。”盖去者半。又使公罔之裘序点扬觯而语曰：“幼壮孝弟，耆老好礼，不从流俗，修身以俟死，者？在此位。”盖去者半。序点又扬觯而语曰：“好学不倦，好礼不变，耄期称道而不乱者，则在此位。”盖仅有存焉。射既阕，子路进曰：“由与二三子者之为司马，何如？”孔子曰：“能用命矣。”"}, {"ID": 224, "text": "孔子曰：“吾观于乡，而知王道之易易也。主人亲速宾及介，而众宾皆从之，至于正门之外，主人拜宾及介，而众宾自入，贵贱之义别矣。三揖至于阶，三让，以宾升，拜至，献、酬辞让之节繁；及介升，则省矣。至于众宾，升而受爵、坐祭、立饮，不酢而降，隆杀之义辨矣。工入，升歌三终，主人献宾；笙入三终，主人又献之。间歌三终，合乐三阕，工告“乐备”而遂出。一人扬觯，乃立司正焉，知其能和乐而不流也。宾酬主人，主人酬介，介酬众宾，少长以齿，终于沃、洗者焉，知其能弟长而无遗矣。降，脱履升座，修爵无算。饮酒之节，旰不废朝，暮不废夕。宾出，主人迎送，节文终遂焉，知其能安燕而不乱也。贵贱既明，降杀既辨，和乐而不流，弟长而无遗，安燕而不乱。此五者，足以正身安国矣。彼国安而天下安矣。故曰：吾观于乡，而知王道之易易也。”"}, {"ID": 225, "text": "子贡观于蜡。孔子曰：“赐也乐乎？”对曰：“一国之人皆若狂，赐未知其为乐也。”孔子曰：“百日之劳，一日之乐，一日之泽，非尔所知也。张而不弛，文武弗能；弛而不张，文武弗为；一张一弛，文武之道也。”"}]}, {"section": 28, "header": "郊问", "data": [{"ID": 226, "text": "定公问于孔子曰：“古之帝王，必郊祀其祖以配天，何也？”孔子对曰：“万物本于天，人本乎祖。郊之祭也，大报本反始也，故以配上帝。天垂象，圣人则之，郊所以明天道也。”公曰：“寡人闻郊而莫同何也？”孔子曰：“郊之祭也，迎长日之至也。大报天而主日，配以月，故周之始郊，其月以日至，其日用上辛；至于启蛰之月，则又祈谷于上帝。此二者，天子之礼也。鲁无冬至大郊之事，降杀于天子，是以不同也。”公曰：“其言郊何也？”孔子曰：“兆丘于南，所以就阳位也，于郊，故谓之郊焉。”曰：“其牲器何如？”孔子曰：“上帝之牛角茧栗，必在涤三月。后稷之牛唯具，所以别事天神与人鬼也。牲用騂，尚赤也；用犊，贵诚也。扫地而祭，贵其质也。器用陶匏，以象天地性也。万物无可以称之者，故因其自然之体也。”公曰：“天子之郊，其礼仪可得闻乎？”孔子对曰：“臣闻天子卜郊，则受命于祖庙，而作龟于祢宫，尊祖亲考之义也。卜之日，王亲立于泽宫，以听誓命，受教谏之义也。既卜，献命库门之内，所以戒百官也。将郊，则供天子皮弁以听报，示民严上也。郊之日，丧者不敢哭，凶服者不敢入国门，泛扫清路，行者毕止，弗命而民听，敬之至也。天子大裘以黼之，被裘象天，乘素车，贵其质也。旗十有二旒，龙章而设日月，所以法天也。既至泰坛，王脱裘矣，服衮以临燔柴，戴冕藻十有二旒，则天数也。臣闻之：诵《诗》三百，不足以一献；一献之礼，不足以大飨；大飨之礼，不足以大旅；大旅具矣，不足以飨帝。是以君子无敢轻议于礼者也。”"}]}, {"section": 29, "header": "五刑解", "data": [{"ID": 227, "text": "冉有问于孔子曰：“古者三皇、五帝不用五刑，信乎？”孔子曰：“圣人之设防，贵其不犯也；制五刑而不用，所以为至治也。凡民之为奸邪、窃盗、靡法、妄行者，生于不足，不足生于无度。无度，则小者偷惰，大者侈靡，各不知节。是以上有制度，则民知所止，民知所止则不犯。故虽有奸邪、贼盗、靡法、妄行之狱，而无陷刑之民。不孝者、生于不仁，不仁者、生于丧祭之礼也，明丧祭之礼，所以教仁爱也。能致仁爱，则服丧思慕。祭祀不解人子馈养之道。丧祭之礼明，则民孝矣。故虽有不孝之狱，而无陷刑之民。杀上者、生于不义。义所以别贵贱，明尊卑也。贵贱有别，尊卑有序，则民莫不尊上而敬长。朝聘之礼者，所以明义也。义必明，则民不犯。故虽有杀上之狱，而无陷民之刑。鬭变者、生于相陵；相陵者、生于长幼无序而遗敬让。乡饮酒之礼者，所以明长幼之序而崇敬让也。长幼必序，民怀敬让。故虽有变鬭之狱，而无陷刑之民。淫乱者、生于男女无别；男女无别，则夫妇失义。婚姻聘享者，所以别男女、明夫妇之义也。男女既别，夫妇既明，故虽有淫乱之狱，而无陷刑之民。此五者、刑罚之所从生，各有源焉。不豫塞其源，而辄绳之以刑，是谓为民设穽而陷之也。刑罚之源，生于嗜欲不节。夫礼度者，所以御民之嗜欲而明好恶，顺天道。礼度既陈，五教毕修，而民犹或未化，尚必明其法典，以申固之。其犯奸邪、靡法、妄行之狱者，则饬制量之度；有犯不孝之狱者，则饬丧祭之礼；有犯杀上之狱者，则饬朝觐之礼；有犯鬭变之狱者，则饬乡饮酒之礼；有犯婬乱之狱者，则饬婚聘之礼。三皇、五帝之所化民者如此。虽有五刑之用，不亦可乎？”孔子曰：“大罪有五，而杀人为下。逆天地者罪及五世，诬文武者罪及四世，逆人伦者罪及三世，谋鬼神者罪及二世，手杀人者罪止其身。故曰：大罪有五，而杀人为下矣。”"}, {"ID": 228, "text": "冉有问于孔子曰：“先王制法，使刑不上于大夫，礼不下于庶人。然则大夫犯罪，不可以加刑，庶人之行事，不可以治于礼乎？”孔子曰：“不然。凡治君子，以礼御其心，所以属之以廉耻之节也。故古之大夫，其有坐不廉污秽而退放之者，不谓之不廉污秽，而退放，则曰：簠簋不饬。有坐婬乱、男女无别者，不谓之婬乱、男女无别，则曰：帷幕不修也。有坐罔上不忠者，不谓之罔上不忠，则曰：臣节未著。有坐罢软不胜任者，不谓之罢软不胜任，则曰：下官不职。有坐干国之纪者，不谓之干国之纪，则曰：行事不请。此五者，大夫既自定有罪名矣，而犹不忍斥然正以呼之也。既而为之讳，所以愧耻之。是故大夫之罪，其在五刑之域者，闻而谴发，则白冠厘缨，盘水加剑，造乎阙而自请罪，君不使有司执缚牵掣而加之也。其有大罪者，闻命则北面再拜，跪而自裁，君不使人捽引而刑杀之也，曰：子大夫自取之耳。吾遇子有礼矣。以刑不上大夫，而大夫亦不失其罪者，教使然也。凡所谓礼不下庶人者，以庶人遽其事而不能充礼，故不责之以备礼也。”冉求跪然免席曰：“言则美矣！求未之闻。”退而记之。"}]}, {"section": 30, "header": "刑政", "data": [{"ID": 229, "text": "仲弓问于孔子曰：“雍问至刑无所用政，至政无所用刑。至刑无所用政，桀、纣之世是也；至政无所用刑，成、康之世是也。信乎？”孔子曰：“圣人之治化也，必刑政相参焉。太上以德教民，而以礼齐之。其次以政言导民，以刑禁之，刑不刑也。化之弗变，导之弗从，伤义以败俗，于是乎用刑矣。颛五刑必即天伦，行刑罚则轻无赦。刑、侀也；侀、成也。壹成而不可更，故君子尽心焉。”仲弓曰：“古之听讼，尤罚丽于事，不以其心，可得闻乎？”孔子曰：“凡听五刑之讼，必原父子之情，立君臣之义以权之；意论轻重之序，慎深浅之量以别之；悉其聪明，正其忠爱以尽。大司寇正刑明辟以察狱，狱必三讯焉。有旨无简，则不听也。附从轻，赦从重，疑狱则泛与众共之，疑则赦之，皆以小大之比成之。是故爵人必于朝，与众共之也；刑人必于市，与众弃之也。古者公家不畜刑人，大夫弗养其。士遇之涂，弗与之言，屏诸四方，唯其所之，弗及与政，弗欲生之也。”仲弓曰：“听狱，狱之成成何官？”孔子曰：“成狱于吏，吏以狱之成告于正；正既听之，乃告大司寇；大司寇听之，乃奉于王；王命三公卿士，参听棘木之下，然后乃以狱之成疑于王。王三宥之，以听命而制刑焉。所以重之也。”仲弓曰：“其禁何禁？”孔子曰：“巧言破律，遁名改作，执左道与乱政者，杀；作婬声，造异服，设伎奇器以荡上心者，杀；行伪而坚，言诈而辩，学非而博，顺非而泽，以惑众者，杀；假于鬼神时日卜筮以疑众者，杀。此四诛者，不以听。”仲弓曰：“其禁尽于此而已？”孔子曰：“此其急者。其馀禁者十有四焉。命服命车不粥于市；圭璋璧琮不粥于市；宗庙之器不粥于市；兵军旍旗不粥于市；牺牲秬鬯不粥于市；戎器兵甲不粥于市；用器不中度，不粥于市；布帛精粗不中数，广狭不中量，不粥于市；奸色乱正色，不粥于市；文锦珠玉之器，雕饰靡丽，不粥于市；衣服饮食不粥于市；果食不时，不粥于市；五木不中伐，不粥于市；鸟兽鱼鳖不中杀，不粥于市。凡执此禁以齐众者，不赦过也。”"}]}, {"section": 31, "header": "礼运", "data": [{"ID": 230, "text": "孔子为鲁司寇，与于蜡。既宾，事毕，乃出游于观之上，喟然而叹。言偃侍，曰：“夫子何叹也？”孔子曰：“昔大道之行，与三代之英，吾未之逮，而有记焉。大道之行，天下为公，选贤与能，讲信修睦。故人不独亲其亲，不独子其子。老有所终，壮有所用，矜寡孤疾皆有所养。货恶其弃于地，必不藏于己；力恶其不出于身，不必为人。是以奸谋闭而弗兴，盗窃乱贼不作，故外户而不闭。谓之大同。今大道既隐，天下为家，各亲其亲，各子其子。货则为己，力则为人。大人世及以为常，城郭沟池以为固。禹、汤、文、武、成王、周公，由此而选，未有不谨于礼。礼之所兴，与天地竝。如有不由礼而在位者，则以为殃。”言偃复问曰：“如此乎礼其急也？”孔子曰：“夫礼、先王所以承天之道，以治人之情，列其鬼神，达于丧、祭、乡、射、冠、婚、朝、聘。故圣人以礼示之，则天下国家可得以礼正矣。”言偃曰：“今之在位，莫知由礼，何也？”孔子曰：“呜呼！哀哉！我观周道，幽、厉伤也。吾舍鲁何适？夫鲁之郊及禘皆非礼。周公其已衰矣，杞之郊也禹，宋之郊也契，是天子之事守也。天子杞宋以二王之后。周公摄政，致太平，而与天子同是礼也。诸侯祭社稷宗庙，上下皆奉其典，而祝嘏莫敢易其常法，是谓大嘉。今使祝嘏辞说徒藏于宗祝巫史，非礼也，是谓幽国。盏斝及尸君，非礼也，是谓僭君。冕弁兵革藏于私家，非礼也，是谓胁君。大夫具官，祭器不假，声乐皆具，非礼也，是谓乱国。故仕于公曰臣，仕于家曰仆。三年之丧，与新有婚者，朞不使也。以衰裳入朝，与家仆杂居齐齿，非礼也，是谓臣与君共国。天子有田以处其子孙，诸侯有国以处其子孙，大夫有采以处其子孙，是谓制度。天子适诸侯，必舍其宗庙，而不以礼籍入，是谓天子坏法乱纪。诸侯非问疾吊丧而入诸臣之家，是谓君臣为谑。故夫礼者、君之柄，所以别嫌明微，傧鬼神，考制度，别仁义，立政教，安君臣上下也。故政不正则君位危，君位危则大臣倍，小臣窃。刑肃而俗敝，则法无常，法无常则礼无别，礼无别则士不事、民不归。是谓疵国。是故夫政者，君之所以藏身。必本之天，郊以降命。命教于社之谓效地，降于祖庙之谓仁义，降于山川之谓兴作，降于五祀之谓制度。此圣人所以藏身固也。圣人参于天地，竝于鬼神，以治政也。处其所存，礼之序也。玩其所乐，民之治也。天生时，地生财，人、其父生而师教之，四者君以政用之，所以立于无过之地。君者、人所则，非则人者也；人所养，非养人者也；人所事，非事人者也。夫君者、明人则有过，养人则不足，事人则失位。故百姓则君以自治，养君以自安，事君以自显。是以礼达而分定，人皆爱其死而患其生。是故用人之智去其诈，用人之勇去其怒，用人之仁去其贪。国有患，君死社稷，谓之义。大夫死宗庙，谓之变。凡圣人能以天下为一家，以中国为一人，非意之，必知其情，从于其义，明于其利，达于其患，然后能为之。何谓人情？喜、怒、哀、惧、爱、恶、欲，七者弗学而能。何谓人义？父慈、子孝、兄良、弟悌、夫义、妇听、长惠、幼顺、君仁，臣忠，十者谓之人义。讲信修睦，谓之人利；争夺相杀，谓之人患。圣人之所以治人七情，修十义，讲信修睦，尚辞让，去争夺，舍礼何以治之？饮食男女，人之大欲存焉；死亡贫苦，人之大恶存焉。欲恶者，人之大端。人藏其心，不可测度，美恶皆在其心，不见其色。欲以一穷之，舍礼何以哉？故人者，天地之德，阴阳之交，鬼神之会，五行之秀。天秉阳，垂日星；地秉阴，载山川；播五行于四时，和四气而后月生。是以三五而盈，三五而缺。五行之动，共相竭也。五行、四气、十二月，还相为本；五声、六律、十二管，还相为宫；五味、六和、十二食，还相为质；五色、六章、十二衣，还相为质。故人者，天地之心而五行之端。食味、别声、被色而生者也。圣人作则，必以天地为本，以阴阳为端，以四时为柄，日星为纪，月为量，鬼神以为徒，五行以为质，礼义以为器，人情以为田，四灵以为畜。以天地为本，故物可举；以阴阳为端，故人情可睹；以四时为柄，故事可劝；以日星为纪，故业可别；以月为量，故功有艺；鬼神以为徒，故事有守；五行以为质，故事可复；礼义以为器，故事行有考；人情以为田，故人以为奥；四灵以为畜，故饮食有由。何谓四灵？麟、凤、龟、龙，谓之四灵。故龙以为畜，而鱼鲔不谂；凤以为畜，而鸟不翅；麟以为畜，而兽不●；龟以为畜，而人情不失。先王秉蓍龟，列祭祀，瘗缯，宣祝嘏辞说，设制度。故国有礼，官有御，事有职，礼有序。先王患礼之不达于下，故飨帝于郊，所以定天位也。祀社于国，所以列地利也。禘祖庙，所以本仁也。旅山川，所以傧鬼神也。祭五祀，所以本事也。故宗祝在庙，三公在朝，三老在学，王前巫而后史，卜筮鼓侑，皆在左右，王中，心无违也，以守至正。是以礼行于郊，而百神受职；礼行于社，而百货可极；礼行于祖庙，而慈孝服焉；礼行于五祀，而正法则焉。故郊、社、祖庙、山川、五祀，义之修而礼之藏。夫礼、必本于太一，分而为天地，转而为阴阳，变而为四时，列而为鬼神。其降曰命。其官于天也，恊于分艺，其居于人也曰养。所以讲信修睦，而固人之肌肤之会、筋骸之束也；所以养生送死，事鬼神之大端；所以达天道，顺人情之大窦。唯圣人为知礼之不可以已也。故破国、丧家、亡人，必先去其礼。礼之于人，犹酒之有蘖也。君子以厚，小人以薄。圣王修义之柄、礼之序，以治人情。人情者，圣王之田也；修礼以耕之，陈义以种之，讲学以耨之，本仁以聚之，播乐以安之。故礼者、义之实也。恊诸义而恊，则礼虽先王未之有，可以义起焉。义者、艺之分、仁之节。恊诸艺，讲于仁，得之者强，失之者丧。仁者、义之本、顺之体，得之者尊。故治国不以礼，犹无耜而耕；为礼而不本于义，犹耕而不种；为义而不讲于学，犹种而不耨；讲之以学而不合之以仁，犹耨而不获；合之以仁而不安之以乐，犹获而不食；安之以乐而不达于顺，犹食而不肥。四体既正，肤革充盈，人之肥也；父子笃，兄弟睦，夫妇和，家之肥也；大臣法，而小臣廉，官职相序，君臣相正，国之肥也。天子以德为车，以乐为御，诸侯以礼相与，大夫以法相序，士以信相考，百姓以睦相守，天下之肥也，是谓大顺。大顺者、所以养生送死，事鬼神之常也。故事大积焉而不苑，竝行而不谬，细行而不失，深而通，茂而不闲，连而不相及，动而不相害，此顺之至也。明于顺，然后乃能守危。夫礼之不同、不丰、不杀，所以持情而合危也。山者不使居川，渚者不使居原，用水、火、金、木，饮食必时，冬合男女，春颁爵位，必当年、德，皆所谓顺也。用民必顺，故无水旱昆虫之灾，民无凶饥妖孽之疾，天不爱其道，地不爱其宝，人不爱其情。是以天降甘露，地出醴泉，山出器车，河出马图，凤凰麒麟皆在近郊，龟龙在宫沼，其馀鸟兽及卵胎，皆可俯而窥也。则是无故，先王能循礼以达义，体信以达顺。此顺之实也。”"}]}, {"section": 32, "header": "冠颂", "data": [{"ID": 231, "text": "邾隐公既即位，将冠，使大夫因孟懿子问礼于孔子。子曰：“其礼如世子之冠。冠于阼者，以著代也。醮于客位，加其有成，三加弥尊，导喻其志。冠而字之，敬其名也。虽天子之元子，犹士也。其礼无变，天下无生而贵者故也。行冠事必于祖庙，以祼享之礼以将之，以金石之乐节也；所以自卑而尊先祖，示不敢擅。”懿子曰：“天子未冠即位，长亦冠也。”孔子曰：“古者，王世子虽幼，其即位则尊为人君。人君治成人之事者，何冠之有？”懿子曰：“然则诸侯之冠异天子与？”孔子曰：“君薨而世子主丧，是亦冠也已。人君无所殊也。”懿子曰：“今邾君之冠非礼也？”孔子曰：“诸侯之有冠礼也，夏之末造也，有自来矣。今无讥焉。天子冠者，武王崩，成王年十有三而嗣立。周公居冢宰，摄政以治天下。明年夏六月，既葬，冠成王而朝于祖，以见诸侯，示有君也。周公命祝雍作颂，曰：‘祝王达而未幼。’祝雍辞曰：‘使王近于民，远于年，啬于时，惠于财，亲贤而任能。’其颂曰：‘令月吉日，王始加元服。去王幼志，心衮职，钦若昊天，六合是式，率尔祖考，永永无极。’此周公之制也。”懿子曰：“诸侯之冠，其所以为宾主何也？”孔子曰：“公冠则以卿为宾，无介，公自为主，迎宾揖，升自阼，立于席北。其醴也，则如士，飨之以三献之礼。既醴，降自阼。诸侯非公而自为主者，其所以异，皆降自西阶，玄端与皮弁异。朝服素毕，公冠四加，玄冕祭。其酬币于宾，则束帛乘马。王太子庶子之冠拟焉，皆天子自为主。其礼与士无变，飨食宾也，皆同。”懿子曰：“始冠必加缁布之冠，何也？”孔子曰：“示不亡古。太古冠布，斋则缁之。其緌也，吾未之闻。今则冠而币之，可也。”懿子曰：“三王之冠，其异何也？”孔子曰：“周弁，殷冔，夏收，一也。三王共皮弁素绩，委貌、周道也；章甫、殷道也；毋追、夏后氏之道。”"}]}, {"section": 33, "header": "庙制", "data": [{"ID": 232, "text": "卫将军文子将立先君之庙于其家，使子羔访于孔子。子曰：“公庙设于私家，非古礼之所及，吾弗知。”子羔曰：“敢问尊卑上下立庙之制，可得而闻乎？”孔子曰：“天下有王，分地建国，设祖宗，乃为亲踈贵贱多少之数。是故天子立七庙，三昭三穆，与太祖之庙而七；太祖近庙，皆月祭之，远庙为祧，有二祧焉，享尝乃止。诸侯立五庙，二昭二穆，与太祖之庙而五，祖考庙，享尝乃止。大夫立三庙，一昭一穆，与太祖之庙而三，享尝乃止。士立一庙，曰考庙，王考无庙，合而享尝乃止。庶人无庙，四时祭于寝。此自有虞以至于周之所不变也。凡四代帝王之所谓郊者，皆以配天；其所谓禘者，皆五年大祭之所及也。应为太祖者，则其庙不毁；不及太祖，虽在禘郊，其庙则毁矣。古者，祖有功而宗有德，诸见祖宗者，其庙皆不毁。”"}, {"ID": 233, "text": "子羔问曰：“祭典云：‘虞氏祖颛顼而宗尧；夏后氏亦祖颛顼而宗禹；殷人祖契而宗汤；周人祖文王而宗武王。’此四祖四宗，或乃异代，或其考祖之有功德，其庙可也。若有虞宗尧，夏祖颛顼，皆异代之有功德者也。亦可以存其庙乎？”孔子曰：“善，如汝所问也。如殷周之祖宗，其庙可以不毁。其他祖宗者，功德不殊，虽在殊代，亦可以无疑矣。《诗》云：‘蔽茀甘棠，勿翦勿伐。’邵伯所憩，周人之于邵公也，爱其人，犹敬其所舍之树。况祖宗其功德而可以不尊奉其庙焉？”"}]}, {"section": 34, "header": "辩乐解", "data": [{"ID": 234, "text": "孔子学琴于师襄子。襄子曰：“吾虽以击磬为官，然能于琴。今子于琴已习，可以益矣。”孔子曰：“丘未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有闲，曰。孔子有所缪然思焉，有所睾然高望而远眺，曰：“丘迨得其为人矣。黮而黑，颀然长，旷如望羊，掩有四方，非文王其孰能为此？”师襄子避席叶拱而对曰：“君子圣人也！其传曰：《文王操》。”"}, {"ID": 235, "text": "子路鼓琴，孔子闻之，谓冉有曰：“甚矣，由之不才也！夫先王之制音也，奏中声以为节，入于南，不归于北。夫南者、生育之乡，北者、杀伐之城。故君子之音，温柔居中，以养生育之气。忧愁之感，不加于心也；暴厉之动，不在于体也。夫然者、乃所谓治安之风也。小人之音则不然，亢丽微末，以象杀伐之气；中和之感，不载于心；温和之动，不存于体。夫然者，乃所以为乱之风。昔者，舜弹五弦之琴，造《南风》之诗，其诗曰：‘南风之薰兮，可以解吾民之愠兮；南风之时兮，可以阜民之财兮。’唯修此化，故其兴也勃焉。德如泉流，至于今，王公大人述而弗忘。殷纣好为北鄙之声，其废也忽焉，至于今，王公大人举以为诫。夫舜起布衣，积德含和，而终以帝。纣为天子，荒淫暴乱，而终以亡。非各所修之致乎？由，今也匹夫之徒，曾无意于先王之制，而习亡国之声，岂能保其六七尺之体哉？”冉有以告子路。子路惧而自悔，静思不食，以至骨立。夫子曰：“过而能改，其进矣乎！”"}, {"ID": 236, "text": "周宾牟贾侍坐于孔子。孔子与之言，及乐，曰：“夫《武》之备戒之以久，何也？”对曰：“病不得其众。”“咏叹之，淫液之，何也？”对曰：“恐不逮事。”“发扬蹈厉之已蚤，何也？”对曰：“及时事。”“《武》坐，致右而轩左，何也？”对曰：“非《武》坐。”“声淫及商，何也？”对曰：“非《武》音也。”孔子曰：“若非《武》音，则何音也？”对曰：“有司失其传也。”孔子曰：“唯，丘闻诸苌弘，亦若吾子之言是也。若非有司失其传，则武王之志荒矣。”宾牟贾起，免席而请曰：“夫《武》之备戒之以久，则既闻命矣。敢问遟矣而又久立于缀，何也？”子曰：“居，吾语尔。夫乐者，象成者也。揔干而山立，武王之事。发扬蹈厉，太公之志也。《武》乱皆坐，周、邵之治。且夫《武》、始成而北出，再成而灭啇，三成而南反，四成而南国是疆，五成而分陜，周公左，邵公右，六成而复缀，以崇其天子焉。众夹振之而四伐，所以盛威于中国。分郏而进，所以事蚤济。久立于缀，所以待诸侯之至也。今汝独未闻牧野之语乎？武王克殷而反啇之政。未及下车，则封黄帝之后于葪，封帝尧之后于祝，封帝舜之后于陈；下车，又封夏后氏之后于杞，殷之后于宋，封王子比干之墓，释箕子之囚，使人行商容之旧，以复其位。庶民弛政。既济河西，马散之华山之阳而弗复乘；牛散之桃林之野而弗复服；车甲则衅之而藏诸府库，以示弗复用；倒载干戈而包之以虎皮；将率之士，使为诸侯；命之鞬橐，然后天下知武王之不复用兵也。散军而修郊射，左射以《狸首》，右射以《驺虞》，而贯革之射息也。裨冕搢笏，而虎贲之士脱剑。郊配后稷，而民知尊父焉。配明堂，而民知孝焉。朝觐，然后诸侯知所以臣。耕籍，然后民知所以敬亲。六者天下之大教也。食三老、五更于太学，天子袒而割牲，执酱而馈，执爵而酳，冕而揔干，所以教诸侯之弟。如此，则周道四达，礼乐交通。夫《武》之遟久，不亦宜乎？”"}]}, {"section": 35, "header": "问玉", "data": [{"ID": 237, "text": "子贡问于孔子曰：“敢问君子玉贵而珉贱，何也？为玉之寡而珉之多欤？”孔子曰：“非为玉之寡故贵之，珉之多故贱之，夫昔者君子比德于玉：温润而泽，仁也；缜密以栗，智也；廉而不刿，义也；垂之如坠，礼也；叩之，其声清越而长，其终则绌然，乐矣；瑕不掩瑜，瑜不掩瑕，忠也；孚尹旁达，信也；气如白虹，天也；精神见于山川，地也；圭璋特达，德也；天下莫不贵者，道也。《诗》云：‘言念君子，温其如玉。’故君子贵之也。”"}, {"ID": 238, "text": "孔子曰：“入其国，其教可知也：其为人也，温柔敦厚，《诗》教也；䟽通知远，《书》教也；广博易良，《乐》教也；洁静精微，《易》教也；恭俭庄敬，《礼》教也；属辞比事，《春秋》教也。故《诗》之失愚，《书》之失诬。《乐》之失奢，《易》之失贼，《礼》之失烦，《春秋》之失乱。其为人温柔敦厚而不愚，则深于《诗》者矣；䟽通知远而不诬，则深于《书》者矣；广博易良而不奢，则深于《乐》者矣；洁静精微而不贼，则深于《易》者矣；恭俭庄敬而不烦，则深于《礼》者矣；属辞比事而不乱，则深于《春秋》者矣。天有四时，春夏秋冬，风雨霜露，无非教也。地载神气，吐纳雷霆，流形庶物，无非教也。清明在躬，气志如神，有物将至，其兆必先。是故天地之教，与圣人相参。其在《诗》曰：‘嵩高惟岳，峻极于天。惟岳降神，生甫及申。惟申及甫，惟周之翰。四国于蕃，四方于宣。’此文武之德也。矢其文德，恊此四国，此文王之德也。凡三代之王，必先其令问。《诗》云：‘明明天子，令问不已。’三代之德也。”"}, {"ID": 239, "text": "子张问圣人之所以教。孔子曰：“师乎！吾语汝。圣人明于礼乐，举而措之而已。”子张又问。孔子曰：“师，尔以为必布几、筵，揖让升降，酌、献、酬、酢，然后谓之礼乎？尔以为必行缀兆，执羽龠，作锺鼓，然后谓之乐乎？言而可履，礼也；行而可乐，乐也。圣人力此二者，以躬己南面。是故天下太平，万民顺伏，百官承事，上下有礼也。夫礼之所以兴，众之所以治也；礼之所以废，众之所以乱也。目巧之室，则有隩、阼，席则有上下，车则有左右，行则竝随，立则有列序；古之义也。室而无隩、阼，则乱于堂室矣；席而无上下，则乱于席次矣；车而无左右，则乱于车上矣；行而无竝随，则乱于阶涂矣；列而无次序，则乱于著矣。昔者，明王圣人，辩贵贱长幼，正男女内外，序亲踈远近，莫敢相逾越者，皆由此涂出也。”"}]}, {"section": 36, "header": "屈节解", "data": [{"ID": 240, "text": "子路问于孔子曰：“由闻丈夫居世，富贵不能有益于物，处贫贱之地，而不能屈节以求伸，则不足以论乎人之域矣。”孔子曰：“君子之行己，其于必达于己。可以屈则屈，可以伸则伸。故屈节者所以有待，求伸者所以及时。是以虽受屈而不毁其节，志达而不犯于义。”"}, {"ID": 241, "text": "孔子在卫，闻齐国田常将欲为乱，而惮鲍晏，因欲移其兵以伐鲁。孔子会诸弟子而告之曰：“鲁、父母之国，不可不救，不忍视其受敌。今吾欲屈节于田常以救鲁，二三子谁为使？”于是子路请往焉，孔子弗许。子张请往，又弗许。子石请往，又弗许。三子退，谓子贡曰：“今夫子欲屈节以救父母之国，吾三人请使而不获往，此则吾子用辩之时也，吾子盍请行焉？”子贡请使，夫子许之。遂如齐，说田常曰：“今子欲收功于鲁，实难。不若移兵于吴，则易。”田常不悦。子贡曰：“夫忧在内者攻强，忧在外者攻弱。吾闻子三封而三不成，是则大臣不听令。战胜以骄主，破国以尊臣，而子之功不与焉，则交日䟽于主，而与大臣争。如此，则子之位危矣。”田常曰：“善。然兵业已加鲁矣，不可更。如何？”子贡曰：“缓师。吾请救于吴，令救鲁而伐齐。子因以兵迎之。”田常许诺。子贡遂南说吴王曰：“王者不灭国，霸者无强敌；千钧之重，加铢两而移。今以齐国而私千乘之鲁，与吴争强，甚为王患之。且夫救鲁以显名，以抚泗上诸侯，诛暴齐以服晋，利莫大焉。名存亡鲁，实困强齐，智者不疑。”吴王曰：“善。然吴常困越，越王今苦身养士，有报吴之心。子待我伐越，然后乃可。”子贡曰：“越之劲不过鲁，吴之强不过齐。而王置齐而伐越，则齐以私鲁矣。王方以存亡继绝之名，弃强齐而伐小越，非勇也。勇者不避难，仁者不穷约，智者不失时，义者不绝世。今存越，示天下以仁；救鲁伐齐，威加晋国；诸侯必相率而朝，霸业盛矣。且王必恶越，臣请见越君，令出兵以从。此则实害越而名从诸侯以伐齐。”吴王悦，乃遣子贡之越。越王郊迎，而自为子贡御，曰：“此蛮夷之国，大夫何足俨然辱而临之？”子贡曰：“今者吾说吴王以救鲁伐齐，其志欲之；而心畏越，曰：‘待我伐越乃可。’此则破越必矣。且无报人之志而令人疑之，拙矣；有报人之意而使人知之，殆矣；事未发而先闻者，危矣。三者举事之患也。”勾践顿首曰：“孤尝不料力而兴吴难，受困会稽，痛于骨髓，日夜焦唇乾舌，徒欲与吴王接踵而死，孤之愿也。今大夫幸告以利害。”子贡曰：“吴王为人猛暴，群臣不堪，国家疲弊，百姓怨上，大臣内变，申胥以谏死，大宰嚭用事，此则报吴之时也。王诚能发卒佐之，以邀射其志，而重宝以悦其心，卑辞以尊其礼。则其伐齐必矣，此圣人所谓屈节求其达者也。彼战不胜，王之福；若胜，则必以兵临晋。臣还北请见晋君共攻之，其弱吴必矣。锐兵尽于齐，重甲困于晋，而王制其弊焉。”越王顿首许诺。子贡反，五日，越使大夫文种，顿首言于吴王曰：“越悉境内之士三千人以事吴。”吴王告子贡曰：“越王欲身从寡人，可乎？”子贡曰：“。悉人之众，又从其君，非义也。”吴王乃受越王卒，谢留勾践。遂自发国内之兵以伐齐，败之。子贡遂北见晋君，令承其弊。吴、晋遂遇于黄池。越王袭吴之国，吴王归与越战，灭焉。孔子曰：“夫其乱齐存鲁，吾之始愿。若能强晋以弊吴，使吴亡而越霸者，赐之说也。美言伤信，慎言哉！”"}, {"ID": 242, "text": "孔子弟子有宓子贱者，仕于鲁，为单父宰，恐鲁君听谗言，使己不得行其政。于是辞行，故请君之近史二人，与之俱至官。宓子戒其邑吏，令二史书，方书，辄掣其肘，书不善，则从而怒之。二史患之，辞请归鲁。宓子曰：“子之书甚不善，子勉而归矣。”二史归报于君曰：“宓子使臣书而掣臣肘，书恶而又怒臣，邑吏皆笑之。此臣所以去之而来也。”鲁君以问孔子，子曰：“宓不齐、君子也。其才任霸王之佐，屈节治单父，将以自试也。意者以此为谏乎？”公寤，太息而叹曰：“此寡人之不肖，寡人乱宓子之政而责其善者，数矣。微二吏，寡人无以知其过；微夫子，寡人无以自寤。”遽发所爱之使，告宓子曰：“自今已往，单父非吾有也，从子之制。有便于民者，子决为之，五年一言其要。”宓子敬奉诏，遂得行其政。于是单父治焉。躬敦厚，明亲亲，尚笃敬，施至仁，加恳诚，致忠信，百姓化之。齐人攻鲁，道由单父。单父之老请曰：“麦已熟矣。今齐寇至，不及人人自收其麦，请放民出，皆获傅郭之麦，可以益粮，且不资于寇。”三请而宓子不听。俄而齐寇逮于麦。季孙闻之，怒，使人以让宓子曰：“民寒耕热芸，曾不得食，岂不哀哉？不知犹可，以告者而子不听，非所以为民。”宓子蹙然曰：“今兹无麦，明年可树；若使不耕者获，是使民乐有寇。且得单父一岁之麦，于鲁不加强，丧之不加弱。若使民有自取之心，其创必数世不息。”季孙闻之，𧹞然而愧，曰：“地若可入，吾岂忍见宓子哉！”三年，孔子使巫马期往观政焉。巫马期阴免衣，衣弊裘，入单父界。见夜渔者，得鱼辄舍之。巫马期问焉，曰：“凡渔者为得，何以得鱼即舍之？”渔者曰：“鱼之大者名为䲖，吾大夫爱之；其小者名鱦，吾大夫欲长之。是以得二者辄舍之。”巫马期返以告孔子曰：“宓子之德至，使民暗行若有严刑于旁。敢问宓子何行而得于是？”孔子曰：“吾尝与之言曰：‘诚于此者刑乎彼。’宓子行此术于单父也。”"}, {"ID": 243, "text": "孔子之旧曰原壤，其母死，夫子将助之以木椁。子路曰：“由也昔者闻诸夫子，无友不如己者，过则勿惮改。夫子惮矣。姑已，若何？”孔子曰：“凡民有丧，匍匐救之，况故旧乎？非友也，吾其往。”及为椁，原壤登木，曰：“久矣，予之不托于音也。”遂歌曰：“狸首之班然，执女手之卷然，夫子为之隐佯不闻以过之。”子路曰：“夫子屈节而极于此，失其与矣。岂未可以已乎？”孔子曰：“吾闻之，亲者不失其为亲也，故者不失其为故也。”"}]}, {"section": 37, "header": "七十二弟子解", "data": [{"ID": 244, "text": "颜回，鲁人，字子渊。少孔子三十岁，年二十九而发白，三十一，早死。孔子曰：“自吾有回，门人日益。”回以德行著名，孔子称其仁焉。"}, {"ID": 245, "text": "闵损，鲁人，字子骞。少孔子五十岁，以德行著名，孔子称其孝焉。"}, {"ID": 246, "text": "冉有，鲁人，字伯牛。以德著名，有恶疾。孔子曰：“命也夫！\n斯人也而有斯疾，命也夫！1”\n1. 斯人也而有斯疾，命也夫！ : 旧脱。 据《史记》增。"}, {"ID": 247, "text": "冉雍，字仲弓，伯牛之宗族。生于不肖之父，以德行著名。"}, {"ID": 248, "text": "宰予，字子我，鲁人。有口才，以言语著名。仕齐，为临蒉大夫，与田常为乱，夷其三族。孔子耻之曰：“不在利病，其在宰予。”"}, {"ID": 249, "text": "端木赐，字子贡，卫人。少孔子三十一岁，有口才著名，孔子每诎其辩。家富累千金，常结驷连骑，以造原宪。宪居蒿庐蓬户之中，与之言先王之义，原宪衣弊衣冠，并日蔬食，衎然有自得之志。子贡曰：“甚矣！子如何之病也。”原宪曰：“吾闻无财者谓之贫，学道不能行者谓之病。吾贫也，非病也。”子贡惭。终身耻其言之过。子贡好贩，与时转货，历相鲁卫而终齐。"}, {"ID": 250, "text": "冉求，字子有，仲弓之宗族。少孔子二十九岁，有才艺，以政事著名。仕为季氏宰，进则理其官职，退则受教圣师，为性多谦退。故子曰：“求也退，故进之。”"}, {"ID": 251, "text": "仲由，弁人，字子路，一字季路。少孔子九岁，有勇力才艺，以政事著名。为人果烈而刚直，性鄙而不达于变通，仕卫为大夫，遇蒯●与其子辄争国，子路遂死辄难。孔子痛之曰：“自吾有由，而恶言不入于耳。”"}, {"ID": 252, "text": "言偃，鲁人，字子游。少孔子三十五岁，时习于《礼》，以文学著名。仕为武城宰，尝从孔子适卫，与将军之子兰相善，使之受学于夫子。"}, {"ID": 253, "text": "卜商，卫人，字子夏。少孔子四十四岁，习于《诗》，能通其义，以文学著名。为人性不弘，好论精微，时人无以尚之。尝返卫，见读史志者云：“晋师伐秦，三豕渡河。”子夏曰：“非也，己亥耳。”读史志曰问诸晋史，果曰己亥。于是卫以子夏为圣。孔子卒后，教于西河之上。魏文侯师事之，而谘国政焉。"}, {"ID": 254, "text": "颛孙师，陈人，字子张。少孔子四十八岁，为人有容貌资质，宽冲博接，从容自务，居不务立于仁义之行。孔子门人友之而弗敬。"}, {"ID": 255, "text": "曾参，南武城人，字子与。少孔子四十六岁，志存孝道，故孔子因之以作《孝经》。齐尝聘，欲以为卿而不就。曰：“吾父母老，食人之禄，则忧人之事。故吾不忍远亲而为人役。”参后母遇之无恩，而供养不衰。及其妻以藜烝不熟，因出之。人曰：“非七出也。”荅曰：“藜烝小物耳。吾欲使熟，而不用吾命。况大事乎？”遂出之，终身不娶妻。其子元请焉，告其子曰：“高宗以后妻杀孝己，尹吉甫以后妻放伯奇。吾上不及高宗，中不比吉甫，庸知其得免于非乎？”"}, {"ID": 256, "text": "澹台灭明，武城人，字子羽。少孔子四十九岁，有君子之资，孔子尝以容貌望其才，其才不充孔子之望。然其为人公正无私，以取与去就以诺为名。仕鲁为大夫。"}, {"ID": 257, "text": "高柴，齐人，高氏之别族，字子羔。少孔子四十岁，长不过六尺，状貌甚恶，为人笃孝而有法正。少居鲁，见知名于孔子之门，仕为武城宰。"}, {"ID": 258, "text": "密不齐，鲁人，字子贱。少孔子四十岁，仕为单父宰，有才智，仁爱，百姓不忍欺。孔子美之。"}, {"ID": 259, "text": "樊须，鲁人，字子迟。少孔子四十六岁，弱仕于季氏。"}, {"ID": 260, "text": "有若，鲁人，字子有。少孔子三十六岁，为人强识，好古道。"}, {"ID": 261, "text": "公西赤，鲁人，字子华。少孔子四十二岁，束带立于朝，闲宾主之仪。"}, {"ID": 262, "text": "原宪，宋人，字子思。少孔子三十六岁，清净守节，贫而乐道。孔子为鲁司寇，原宪尝为孔子宰。孔子卒后，原宪退隐，居于卫。"}, {"ID": 263, "text": "公冶长，鲁人，字子长。为人能忍耻，孔子以女妻之。"}, {"ID": 264, "text": "南宫韬，鲁人，字子容。以智自将，世清不废，世浊不污。孔子以兄子妻之。"}, {"ID": 265, "text": "公析哀，齐人，字季沉。鄙天下多仕于大夫家者，是故未尝屈节人臣。孔子特叹贵之。"}, {"ID": 266, "text": "曾点，曾参父，字子晳。疾时礼教不行，欲修之。孔子善焉，《论语》所谓“浴乎沂，风乎舞雩之下。”"}, {"ID": 267, "text": "颜由，颜回父，字季路。孔子始教学于闾里，而受学，少孔子六岁。"}, {"ID": 268, "text": "商瞿，鲁人，字子木。少孔子二十九岁，特好《易》，孔子传之，志焉。"}, {"ID": 269, "text": "漆雕开，蔡人，字子若。少孔子十一岁，习《尚书》，不乐仕。孔子曰：“子之齿可以仕矣。”时将过，子若报其书曰：“吾斯之未能信。”孔子悦焉。"}, {"ID": 270, "text": "公良孺，陈人，字子正。贤而有勇。孔子周行，常以家车五乘从。"}, {"ID": 271, "text": "秦商，鲁人，字不慈。少孔子四岁，其父堇父，与孔子父叔梁纥俱以力闻。"}, {"ID": 272, "text": "颜刻，鲁人，字子骄。少孔子五十岁，孔子适卫，子骄为仆。卫灵公与夫人南子同车出，而令宦者雍渠参乘，使孔子为次乘，游过市，孔子耻之。颜刻曰：“夫子何耻之？”孔子曰：“《诗》云：‘觏尔新婚，以慰我心。’”乃叹曰：“吾未见好德如好色者也。”"}, {"ID": 273, "text": "司马耕，宋人，字子牛。牛为性躁，好言语，见兄桓魋行恶，牛常忧之。"}, {"ID": 274, "text": "巫马施，陈人，字子期。少孔子三十岁，孔子将近行，命从者皆持盖。已而果雨，巫马期问曰：“旦无云，既日出，而夫子命持雨具。敢问何以知之？”孔子曰：“昨暮月宿于毕。《诗》不云乎？‘月离于毕，俾滂沱矣。’以此知之。”"}, {"ID": 275, "text": "梁鳝，齐人，字叔鱼。少孔子三十九岁，年三十，未有子，欲出其妻。商瞿谓曰：“子未也。昔吾年三十八无子，吾母为吾更取室。夫子使吾之齐，母欲请留吾。夫子曰：‘无忧也。瞿过四十，当有五丈夫。’今果然。吾恐子自晚生耳，未必妻之过。”从之，二年而有子。"}, {"ID": 276, "text": "琴牢，卫人，字子开，一字张。与宗鲁友，闻宗鲁死，欲往吊焉。孔子弗许，曰：“非义也。”"}, {"ID": 277, "text": "冉孺，鲁人，字子鱼。少孔子五十岁。"}, {"ID": 278, "text": "颜幸，鲁人，字子柳。少孔子四十六岁。"}, {"ID": 279, "text": "伯虔，字揩。少孔子五十岁。"}, {"ID": 280, "text": "公孙龙，卫人，字子石。少孔子五十三岁。"}, {"ID": 281, "text": "曹䘏，少孔子五十岁。"}, {"ID": 282, "text": "陈亢，陈人，字子元，一字子禽。少孔子四十岁。"}, {"ID": 283, "text": "叔仲会，鲁人，字子期。少孔子五十岁，与孔璇年相比，每孺子之。执笔记事于夫子，二人迭侍左右。孟武伯见孔子而问曰：“此二孺子之幼也于学，岂能识于壮哉？”孔子曰：“然。少成则若性也，习惯若自然也。”"}, {"ID": 284, "text": "秦祖，字子南。"}, {"ID": 285, "text": "奚箴，字子楷。"}, {"ID": 286, "text": "公祖兹，字子之。"}, {"ID": 287, "text": "廉洁，字子曹。"}, {"ID": 288, "text": "公西与，字子上。"}, {"ID": 289, "text": "宰父黑，字子索。"}, {"ID": 290, "text": "公西减，字子尚。"}, {"ID": 291, "text": "穰驷赤，字子从。"}, {"ID": 292, "text": "冉季，字子产。"}, {"ID": 293, "text": "薛邦，字子从。"}, {"ID": 294, "text": "石处，字子里。"}, {"ID": 295, "text": "悬亶，字子象。"}, {"ID": 296, "text": "左郢，字子行。"}, {"ID": 297, "text": "狄黑，字哲之。"}, {"ID": 298, "text": "商泽，字子秀。"}, {"ID": 299, "text": "任不齐，字子选。"}, {"ID": 300, "text": "荣祈，字子祺。"}, {"ID": 301, "text": "颜哙，字子声。"}, {"ID": 302, "text": "原抗，字子藉。"}, {"ID": 303, "text": "公宾，字子仲。"}, {"ID": 304, "text": "秦非，字子之。"}, {"ID": 305, "text": "漆雕从，字子文。"}, {"ID": 306, "text": "燕伋，字子思。"}, {"ID": 307, "text": "公夏守，字子乘。"}, {"ID": 308, "text": "勾井疆。"}, {"ID": 309, "text": "步叔乘，字子车。"}, {"ID": 310, "text": "右作蜀，字子明。"}, {"ID": 311, "text": "邽巽，字子敛。"}, {"ID": 312, "text": "施之常，字子恒。"}, {"ID": 313, "text": "申缋，字子周。"}, {"ID": 314, "text": "乐咳，字子声。"}, {"ID": 315, "text": "颜之仆，字子叔。"}, {"ID": 316, "text": "孔忠，字子蔑。"}, {"ID": 317, "text": "漆雕哆，字子敛。"}, {"ID": 318, "text": "悬成，字子横。"}, {"ID": 319, "text": "颜相，字子襄。"}]}, {"section": 38, "header": "本姓解", "data": [{"ID": 320, "text": "孔子之先，宋之后也。微子启、帝乙之元子，纣之庶兄。以圻内诸侯，入为王卿士。微、国名，子爵。初，武王克殷，封纣之子武庚于朝歌，使奉汤祀。武王崩，而与管、蔡、霍三叔作难。周公相成王东征之。二年，罪人斯得，乃命微子于殷后，作《微子之命》由之，与国于宋，徙殷之子孙。唯微子先往仕周，故封之贤。其弟曰仲思，名衍，或名泄。嗣微子后，故号微仲。生宋公稽。胄子虽迁爵易位，而班级不及其故者，得以故官为称。故二微虽为宋公，而犹以微之号自终，至于稽乃称公焉。宋公生丁公申。申公生缗公共及襄公熙。熙生弗父何及厉公方祀。方祀以下，世为宋卿。弗父何生送父周。周生世子胜。胜生正考甫。考甫生孔父嘉。五世亲尽，别为公族。故后以孔为氏焉。一曰：孔父者，生时所赐号也，是以子孙遂以氏族。孔父生子木金父。金父生睾夷。睾夷生防叔，避华氏之祸而犇鲁。防叔生伯夏。夏生叔梁纥。曰：“虽有九女，是无子。”其妾生孟皮，孟皮一字伯尼，有足病，于是乃求婚于颜氏。颜氏有三女，其小曰徵在。颜父问三女曰：“陬大夫虽父祖为士，然其先圣王之裔。今其人身长十尺，武力绝伦，吾甚贪之，虽年大性严，不足为疑。三子孰能为之妻？”二女莫对。徵在进曰：“从父所制，将何问焉？”父曰：“即尔能矣。”遂以妻之。徵在既往，庙见，以夫之年大，惧不时有男，而私祷尼丘山以祈焉。生孔子，故名丘字仲尼。孔子三岁而叔梁纥卒，葬于防，至十九，娶于宋之上官氏。生伯鱼。鱼之生也，鲁昭公以鲤鱼赐孔子，荣君之贶。故因以名鲤，而字伯鱼。鱼年五十，先孔子卒。"}, {"ID": 321, "text": "齐太史子与适鲁，见孔子。孔子与之言道，子与悦，曰：“吾鄙人也，闻子之名，不覩子之形，久矣！而未知宝贵也。乃今而后知泰山之为高，渊海为大。惜乎夫子之不逢明王，道德不加于民，而将垂宝以贻后世。”遂退而谓南宫敬叔曰：“今孔子先圣之嗣，自弗父何以来，世有德让，天所祚也。成汤以武德王天下，其配在文。殷宗已下，未始有也。孔子生于衰周，先王典籍，错乱无纪；而乃论百家之遗记，考正其义，祖述尧、舜，宪章文、武，删《诗》述《书》，定礼理乐，制作《春秋》，赞明《易》道，垂训后嗣，以为法式，其文德著矣。然凡所教诲，束修已上，三千馀人。或者天将欲与素王之乎？夫何其盛也。”敬叔曰：“殆如吾子之言。夫物莫能两大。吾闻圣人之后，而非继世之统，其必有兴者焉。今孔子之道至矣，乃将施乎无穷，虽欲辞天之祚，故未得耳。”子贡闻之，以二子告孔子。子曰：“岂若是哉？乱而治之，滞而起之，自吾志。天何与焉！”"}]}, {"section": 39, "header": "终记解", "data": [{"ID": 322, "text": "孔子蚤晨作，负手曳杖，逍遥于门而歌曰：“泰山其颓乎！梁木其坏乎！哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏，则吾将安杖？哲人其萎，吾将安放？夫子殆将病也。”遂趋而入。夫子叹而言曰：“赐！汝来何迟。予畴昔梦坐奠于两楹之闲，夏后氏殡于东阶之上，则犹在阼；殷人殡于两楹之闲，则与宾主夹之；周人殡于西阶之上，则犹宾之。而丘也即殷人，夫明王不兴，则天下其孰能宗余？余殆将死。”遂寝病，七日而终。时年七十二矣。"}, {"ID": 323, "text": "哀公诔曰：“昊天不吊，不整遗一老，俾屏余一人以在位。茕茕余在疚，于乎！哀哉！尼父无自律。”子贡曰：“公其不没于鲁乎？夫子有言曰：‘礼失则昏，名失则愆。失志为昏，失所为愆。’生不能用，死而诔之，非礼也；称一人，非名。君两失之也。”"}, {"ID": 324, "text": "既卒，门人疑所以服夫子者。子贡曰：“昔夫子丧颜回也，若丧其子而而无服。丧子路亦然。今请丧夫子若丧父而无服。”于是弟子皆吊服而加麻。出有所之，则由绖。子夏曰：“入宜绖可也，出则不绖。”子游曰：“吾闻诸夫子，丧朋友，居则绖，出则否；丧所尊，虽绖而出，可也。”"}, {"ID": 325, "text": "孔子之丧，公西赤掌殡葬焉。含以踈米三具，袭衣十有一称，加朝服一，冠章甫之冠，佩象环，径五寸而綨组绶，桐棺四寸，柏棺五寸，饬棺墙，置翣设披，周也；设崇，殷也；绸练设旐，夏也。兼用三王礼，所以尊师，且备古也。"}, {"ID": 326, "text": "葬于鲁城北泗水上，藏入地不及泉。而封为偃斧之形，高四尺，树松柏为志焉。弟子皆家于墓，行心丧之礼。既葬，有自燕来观者，舍于子夏氏。子贡谓之曰：“吾亦人之葬圣人，非圣人之葬人。子奚观焉？昔夫子言曰：‘吾见封若夏屋者，见若斧矣。从若斧者也。’马鬣封之谓也。今徒一日三斩板而以封，尚行夫子之志而已。何观乎哉？”"}, {"ID": 327, "text": "子三年丧毕，或留或去。惟子贡庐于墓六年。自后群弟子及鲁人处墓如家者，百有馀家。因名其居曰“孔里”焉。"}]}, {"section": 40, "header": "正论解", "data": [{"ID": 328, "text": "孔子在齐，齐侯出田，招虞人以弓。不进，公使执之。对曰：“昔先君之田也，旃以招大夫，弓以招士，皮冠以招虞人。臣不见皮冠，故不敢进。”乃舍之。孔子闻之，曰：“善哉！守道不如守官，君子韪之。”"}, {"ID": 329, "text": "齐国书伐鲁，季康子使冉求率左师御之，樊迟为右。“非不能也，不信乎。请三刻而逾之。”如之，众从之。师入齐军。“齐军遁。”冉有用戈，故能入焉。孔子闻之，曰：“义也。”既战，季孙谓冉有曰：“子之于战，学之乎？性达之乎？”对曰：“学之。”季孙曰：“从事孔子，恶乎学？”冉有曰：“即学之孔子也。夫孔子者大圣，无不该，文武竝用兼通。求也适闻其战法，犹未之详也。”季孙悦。樊迟以告孔子，孔子曰：“季孙于是乎可谓悦人之有能矣。”"}, {"ID": 330, "text": "南容说、仲孙何忌既除丧，而昭公在外，未之命也。定公即位，乃命之。辞曰：“先臣有遗命焉，曰：夫礼、人之干也，非礼则无以立。嘱家老，使命二臣必事孔子而学礼，以定其位。”公许之。二子学于孔子，孔子曰：“能补过者，君子也。《诗》云：‘君子是则是效。’孟僖子可则效矣。惩己所病，以诲其嗣。《大雅》所谓‘诒厥孙谋，以燕翼子。’是类也夫！”"}, {"ID": 331, "text": "卫孙文子得罪于献公，居戚。公卒，未葬，文子击钟焉。延陵季子适晋，过戚，闻之，曰：“异哉！夫子之在此，犹燕子巢于幕也，惧犹未也，又何乐焉？君又在殡，可乎？”文子于是终身不听琴瑟。孔子闻之，曰：“季子能以义正人，文子能克己服义，可谓善改矣。”"}, {"ID": 332, "text": "孔子览《晋志》，晋赵穿杀灵公，赵盾亡，未及山而还。史书：“赵盾弑君。”盾曰：“不然。”史曰：“子为正卿，亡不出境，返不讨贼，非子而谁？”盾曰：“呜呼！我之怀矣，自诒伊戚，其我之谓乎？”孔子叹曰：“董狐、古之良史也，书法不隐；赵宣子、古之良大夫也。为法受恶；受恶，惜也。越境乃免。”"}, {"ID": 333, "text": "郑伐陈，入之，使子产献捷于晋。晋人问陈之罪焉，子产对曰：“陈亡周之大德，豕恃楚众，冯陵弊邑，是以有往年之告。未获命，则又有东门之役。当陈隧者，井堙木刊，敝邑大惧，天诱其衷，启敝邑心，知其罪，授首于我。用敢献功。”晋人曰：“何故侵小？”对曰：“先王之命，惟罪所在，各致其辟。且昔天子一圻，列国一同，自是以衰，周之制也。今大国多数圻矣。若无侵小，何以至焉！”晋人曰：“其辞顺。”孔子闻之，谓子贡曰：“志有之，言以足志，文以足言。不言谁知其志？言之无文，行之不远。晋为伯，郑入陈，非文辞不为功。慎辞哉！”"}, {"ID": 334, "text": "楚灵王汰侈，右尹子革侍坐。左史倚相趋而过，王曰：“是良史也，子善视之。是能读《三坟》、《五典》、《八索》、《九丘》。”对曰：“夫良史者，记君之过，扬君之善。而此子以润辞为官，不可为良史。臣又尝问焉，昔周穆王欲肆其心，将过行天下，使皆有车辙马迹焉。祭公谋父作《祈昭》以止王心，王是以获殁于文宫。臣闻其诗焉而弗知。若问远焉，其焉能知？”王曰：“子能乎？”对曰：“能。其诗曰：‘祈昭之愔愔乎，式昭德音，思我王度。式如玉，式如金，刑民之力，而无有醉饱之心。’”灵王揖而入，馈不食，寝不寐。数日，则固不能胜其情，以及其难。孔子读其志，曰：“克己复礼为仁。信善哉！楚灵王若能如是，岂其辱于乾溪？子革之非左史，所以风也。称诗以谏，顺哉！”"}, {"ID": 335, "text": "叔孙穆子避难奔齐，宿于庚宗之邑。庚宗寡妇通焉，而生牛。穆子反鲁，以牛为内竖，相家。牛谗叔孙二人，杀之。叔孙有病，牛不通其馈，不食而死。牛遂辅叔孙庶子昭而立之。昭子既立，朝其家众曰：“竖牛祸叔孙氏，使乱大从，杀适立庶，又披其邑，以求舍罪。罪莫大焉！必速杀之。”遂杀竖牛。孔子曰：“叔孙昭子之不劳，不可能也。周任有言曰：‘为政者不赏私劳，不罚私怨。’《诗》云：‘有觉德行，四国顺之。’昭子有焉！”"}, {"ID": 336, "text": "晋邢侯与雍子争田。叔鱼摄理，罪在雍子。雍子纳其女于叔鱼，叔鱼弊其邢狱。邢侯怒，杀叔鱼与雍子于朝。韩宣子问罪于叔向，叔向曰：“三奸同罪，施生戮死，可也。雍子自知其罪，而赂以置直，鲋也鬻狱。邢侯专杀，其罪一也已。恶而掠美为昏，贪以赂官为默，杀人不忌为贼。《夏书》曰：‘昏默贼杀，咎陶之刑也。’请从之。”乃施邢侯，而尸雍子、叔鱼于市。孔子曰：“叔向、古之遗直也。治国制刑，不隐于亲，三数叔鱼之罪，不为末或，曰义，可谓直矣。平丘之会，数其贿也，以宽卫国，晋不为㬥。归鲁季孙，称其诈也。以宽鲁国，晋不为虐。邢侯之狱，言其贪也，以正刑书，晋不为颇。三言而除三恶、加三利，杀亲益荣，由义也夫。”"}, {"ID": 337, "text": "郑有乡校，乡校之士，非论执政。鬷明欲毁乡校。子产曰：“何以毁为？夫人朝夕退而游焉，以议执政之善否。其所善者，吾则行之；其所否者，吾则改之。若之何其毁也？我闻忠善以损怨，不闻立威以防怨。防怨，犹防水也。大决所犯，伤人必多，吾弗克救也。不如小决使导之，不如吾所闻而药之。”孔子闻是言也，曰：“吾以是观之，人谓子产不仁，吾不信也。”"}, {"ID": 338, "text": "晋平公会诸侯于平丘。齐侯及盟，郑子产争贡赋之所承，曰：“昔日天子班贡，轻重以列，列尊卑而贡，周之制也。卑而贡重者甸服。郑伯南也，而使从公侯之贡，惧弗给也。敢以为请。”自日中诤之，以至于昏。晋人许之，孔子曰：“子产于是行也，是以为国也。《诗》云：‘乐只君子，邦家之基。’子产、君子之于乐者。且曰：合诸侯而艺贡事，礼也。”"}, {"ID": 339, "text": "郑子产有疾，谓子太叔曰：“我死，子必为政。唯有德者能以宽服民，其次莫如猛。夫火烈，民望而畏之，故鲜死焉。水濡弱，民狎而玩之，则多死焉。故宽难。”子产卒，子太叔为政。不忍猛、而宽。郑国多掠盗。太叔悔之，曰：“吾早从夫子，必不及此。”孔子闻之，曰：“善哉！政宽则民慢，慢则糺于猛；猛则民残，民残则施之以宽，宽以济猛，猛以济宽，宽猛相济，政是以和。《诗》云：‘民亦劳止，汔可小康。惠此中国，以绥四方。’施之以宽。‘毋纵诡随，以谨无良。式遏寇虐，惨不畏明。’糺之以猛也。‘柔远能迩，以定我王。’平之以和也。又曰：‘不竞不絿，不刚不柔；布政优优，百禄是遒。’和之至也。”子产之卒也，孔子闻之，出涕，曰：“古之遗爱也。”"}, {"ID": 340, "text": "孔子适齐，过泰山之侧，有妇人哭于野者而哀。夫子式而听之，曰：“此哀一似重有忧者。”使子贡往问之。而曰：“舅死于虎，吾夫又死焉，今吾子又死焉！”子贡曰：“何不去乎？”妇人曰：“无苛政。”子贡以告孔子。子曰：“小子识之！苛政猛于暴虎。”"}, {"ID": 341, "text": "晋魏献子为政，分祁氏及羊舌氏之田，以赏诸大夫及其子成，皆以贤举也。又谓贾辛曰：“今汝有力于王室，吾是以举汝。行乎，敬之哉！毋堕乃力。”孔子闻之，曰：“魏子之举也，近不失亲，远不失举，可谓美矣。又闻其命贾辛，以为忠。《诗》云：‘永言配命，自求多福。’忠也。魏子之举也义，其命也忠，其长有后于晋国乎。”"}, {"ID": 342, "text": "赵𥳑子赋晋国一鼓钟，以铸刑鼎，著范宣子所为刑书。孔子曰：“晋其亡乎，失其度矣！夫晋国将守唐叔之所受法度，以经纬其民者也。卿大夫以序守之，民是以能遵其道而守其业。贵贱不愆，谓度也。文公是以作执秩之官，为被庐之法，以为盟主。今弃此度也而为刑鼎。民在鼎矣，何以尊贵？何业之守也？贵贱无序，何以为国？且夫宣子之刑，夷之蒐也。晋国乱制，若之何其为法乎？”"}, {"ID": 343, "text": "楚昭王有疾，卜曰：“河为祟。”王弗祭。大夫请祭诸郊，王曰：“三代命祀，祭不越望。江、汉、沮、漳，楚之望也。祸福之至，不是过乎？不谷虽不德，河非所获罪也。”遂不祭。孔子曰：“楚昭王知大道矣，其不失国也宜哉！《夏书》曰：‘维彼陶唐，率彼天常，在此冀方。今失其行，乱其纪纲，乃灭而亡。’又曰：‘允出兹在兹，由己率常可矣。’”"}, {"ID": 344, "text": "卫孔文子使太叔疾出其妻，而以其女妻之。疾诱其初妻之娣，为之立宫；与文子女，加二妻之礼。文子怒，将攻之。孔子舍璩伯玉之家，文子就而访焉。孔子曰：“簠簋之事，则尝闻学之矣。兵甲之事，未之闻也。”退而命驾而行，曰：“鸟则择木，木岂能择鸟乎？”文子遽自止之，曰：“圉也岂敢度其私哉！亦访卫国之难也。”将止，会季康子问冉求之战，冉求既对之，又曰：“夫子播之百姓，质诸鬼神而无憾，用之则有名。”康子言于哀公，以币迎孔子。曰：“人之于冉求，信之矣，将大用之。”"}, {"ID": 345, "text": "齐陈恒弑其君𥳑公。孔子闻之，三日沐浴而适朝，告于哀公曰：“陈恒弑其君，请伐之。”公弗许。三请，公曰：“鲁为齐弱久矣。子之伐也，将若之何？”对曰：“陈恒弑其君，民之不与者半。以鲁之众，加齐之半，可克也。”公曰：“子告季氏。”孔子辞，退而告人曰：“以吾从大夫之后，不敢不告也。”"}, {"ID": 346, "text": "子张问曰：“《书》云：‘高宗三年不言，言乃雍。’有诸？”孔子曰：“胡为其不然也！古者天子崩，则世子委政于冢宰三年。成汤既殁，太甲听于伊尹。武王既丧，成王听于周公。其义一也。”"}, {"ID": 347, "text": "卫孙桓子侵齐，遇败焉。齐人乘之，新筑大夫仲叔于奚以其众救桓子，桓子乃免。卫人以邑赏仲叔于奚，于奚辞，请曲悬之乐，繁缨以朝。许之，书在三官。子路仕卫，见其政，以访孔子。孔子曰：“惜也！不如多与之邑，唯器与名不可以假人。君之所司也，名以出信，信以守器，器以藏礼，礼以行义，义以生利，利以平民，政之大节也。若以假人，与人政也。政亡则国家从，不可止已。”"}, {"ID": 348, "text": "公父文伯之母纺绩不解，文伯谏焉。其母曰：“古者王后亲织玄紞。公侯之夫人，加之紘綖。卿之内子为大带。命妇成祭服。列士之妻，加之以朝服。自庶士已下，各衣其夫。秋而戎事，烝而献功，男女纺绩，愆则有辟。圣王之制也。今我寡也，尔又在位。朝夕恪勤，犹恐亡先人之业，况有怠惰，其何以避辟？”孔子闻之，曰：“弟子志之！季氏之妇，可谓不过矣。”"}, {"ID": 349, "text": "樊迟问于孔子曰：“鲍牵事齐君，执政不挠，可谓忠矣，而君刖之。其为至暗乎？”孔子曰：“古之士者，国有道则尽忠以辅之，无道则退身以避之。今鲍庄子食于淫乱之朝，不量主之明暗，以受大刑，是智之不如葵，葵犹能卫其足。”"}, {"ID": 350, "text": "季康子欲以一井田出法赋焉，使访孔子。子曰：“丘弗识也。”冉有三发，卒曰：“子为国老，待子而行，若之何子之不言？”孔子不对，而私于冉有曰：“求！汝来，汝弗闻乎？先王制土，籍田以力，而底其远近；赋里以入，而量其有无；任力以夫，而议其老幼。于是鳏、寡、孤、疾、老者，有军旅之出则徵之，无则已。其岁，收田一井，出获秉缶米刍槀，不是过，先王以为之足，君子之行，必度于礼。施取其厚，事举其中，敛从其薄。若是其已丘亦足矣。不度于礼，而贪冒无厌，则虽赋田，将有不足。且子孙若以行之而取法，则有周公之典在；若欲犯法，则苟行之，又何访焉？”"}, {"ID": 351, "text": "子游问于孔子曰：“夫子之极言子产之惠也，可得闻乎？”孔子曰：“谓在爱民而已矣。”子游曰：“爱民谓之德教。何翅施惠哉？”孔子曰：“夫子产者，犹众人之母也。能食之，而不能教也。”子游曰：“其事可言乎？”孔子曰：“子产以所乘之车济冬涉，是爱而无教也。”"}, {"ID": 352, "text": "定公问于孔子曰：“二三大夫皆劝寡人，使隆敬于高年，何也？”孔子对曰：“君之及此言也，将天下实赖之。岂唯鲁哉！”公曰：“何也？其义可得闻乎？”孔子曰：“昔者，有虞氏贵德而尚齿，夏后氏贵爵而尚齿，殷人贵富而尚齿，周人贵亲而尚齿。虞、夏、殷、周，天下之上王也，未有遗年者焉，年者贵于天下久矣。次于事亲，是故朝廷同爵而尚齿；七十杖于朝，君问则席；八十则不仕朝，君问则就之，而悌达乎朝廷矣。其行也，肩而不竝，不错则随。班白之老，不以其任于路，而悌达乎道路矣。居乡以齿，而老穷不匮，强不犯弱，众不暴寡，而悌达乎州巷矣。古之道，五十不为甸役，颁禽隆之长者，而悌达乎蒐狩矣；军旅五什，同齿则尚齿，而悌达乎军旅矣。夫圣人之教，孝悌发诸朝廷，行于道路，至于州巷，放于蒐狩，循于军旅。则众感以义，死之而弗敢犯。”公曰：“善哉！寡人虽闻之，弗能成。”"}, {"ID": 353, "text": "哀公问于孔子曰：“寡人闻东益不祥，信有之乎？”孔子曰：“不祥有五，而东益不与焉。夫损人自益，身之不祥；弃老而取幼，家之不祥；释贤而任不肖，国之不祥；老者不教，幼者不学，俗之不祥；圣人伏匿，愚者擅权，天下不祥。不祥有五，东益不与焉。”"}, {"ID": 354, "text": "孔子适季孙，季孙之宰谒曰：“君使求假于田，将与之乎？”季孙未言。孔子曰：“吾闻之，君取于臣，谓之取；与于臣，谓之赐。臣取于君，谓之假；与于君，谓之献。”季孙色然悟曰：“吾诚未达此义。”遂命其宰曰：“自今已往，君有取，一切不得复言假也。”"}]}, {"section": 41, "header": "曲礼子贡问", "data": [{"ID": 355, "text": "子贡问于孔子曰：“晋文公实召天子，而使诸侯朝焉。夫子作《春秋》，云天王狩于河阳。何也？”孔子曰：“以臣召君，不可以训。亦书其率诸侯事天子而已。”"}, {"ID": 356, "text": "孔子在宋，见桓魋自为石椁，三年而不成，工匠皆病。夫子愀然曰：“若是其靡也，死不如速圬之愈。”冉子仆，曰：“礼，凶事不豫。此何谓也乎？”夫子曰：“既死而议谥，谥定而卜葬，既葬而立庙，皆臣子之事，非所豫属也。况自为之哉？”南宫敬叔以富得罪于定公，犇卫。卫侯请复之，载其宝以朝。夫子闻之，曰：“若是其货也，丧不若速贫之愈。”子游侍，曰：“敢问何谓如此？”孔子曰：“富而不好礼，殃也。敬叔以富丧矣，而又弗改。吾惧其将有后患也。”敬叔闻之，骤如孔氏，而后循礼施散焉。"}, {"ID": 357, "text": "孔子在齐，齐大旱，春饥。景公问于孔子曰：“如之何？”孔子曰：“凶年则乘驽马，力役不兴，驰道不修，祈以币玉，祭事不悬，祀以下牲。此则贤君自贬以救民之礼也。”"}, {"ID": 358, "text": "孔子适季氏，康子昼居内寝。孔子问其所疾，康子出见之。言终，孔子退。子贡问曰：“季孙不疾，而问诸疾，礼与？”孔子曰：“夫礼，君子不有大故，则不宿于外；非致齐也，非疾也，则不昼处于内。是故夜居外，虽吊之可也；昼居于内，虽问其疾可也。”"}, {"ID": 359, "text": "孔子为大司寇。国厩焚，子退朝，而之火所。乡人有自为火来者，则拜之，士一，大夫再。子贡曰：“敢问何也？”孔子曰：“其来者，亦相吊之道也。吾为有司，故拜之。”"}, {"ID": 360, "text": "子贡问曰：“管仲失于奢，晏子失于俭。与其俱失也，二者孰贤？”孔子曰：“管仲镂簋而朱紘，旅树而反玷，山节藻梲，贤大夫也，而难为上。晏平仲祀其先祖，而豚肩不揜豆，一狐裘三十年，贤大夫也，而难为下。君子上不僭下，下不逼上。”"}, {"ID": 361, "text": "冉求曰：“臧文仲知鲁国之政，立言垂法，于今不可亡，可谓知礼者矣。”孔子曰：“昔臧文仲安知礼？夏父弗忌逆祀，而不止，燔柴于竈以祀焉。夫竈者，老妇之所祭。盛于瓮，尊于瓶，非所祭也。故曰：礼也者，犹体也。体不备，谓之不成人。设之不当，犹不备也。”"}, {"ID": 362, "text": "子路问于孔子曰：“臧武仲率师，与邾人战于狐鲐，遇败焉，师人多丧而无罚。古之道然与？”孔子曰：“凡谋人之军，师败则死之；谋人之国邑，危则亡之。古之道也，其君在焉者，有诏则无讨。”"}, {"ID": 363, "text": "晋将伐宋，使人觇之。宋阳门之介夫死，司城子罕哭之哀。觇者反，言于晋侯曰：“阳门之介夫死，而子罕哭之哀。民咸悦。宋殆未可伐也。”孔子闻之，曰：“善哉！觇国乎！《诗》云：‘凡民有丧，匍匐救之。’子罕有焉。虽非晋国，天下其孰能当之？是以周任有言曰：‘民悦其爱者，弗可敌也。’”"}, {"ID": 364, "text": "楚伐吴，工尹商阳与陈弃疾追吴师。及之，弃疾曰：“王事也，子手弓而可。”商阳手弓。弃疾曰：“子射诸。”射之，毙一人，韔其弓。又及，弃疾谓之，又毙二人。每毙一人，辄掩其目，止其御，曰：“吾朝不坐，燕不与，杀三人亦足以反命矣。”孔子闻之，曰：“杀人之中，又有礼焉！”子路怫然进曰：“人臣之节，当君大事，唯力所及，死而后已。夫子何善此？”子曰：“然。如汝言也，吾取其有不忍杀人之心而已。”"}, {"ID": 365, "text": "孔子在卫，司徒敬之卒，夫子吊焉。主人不哀，夫子哭不尽声而退。蘧伯玉请曰：“卫鄙俗，不习丧礼。烦吾子辱相焉。”孔子许之。掘中溜而浴，毁竈而缀足，袭于床；及葬，毁宗而躐行；出于大门，及墓，男子西面，妇人东面，既封而归，殷道也。孔子行之。子游问曰：“君子行礼，不求变俗，夫子变之矣。”孔子曰：“非此之谓也。丧事则从其质而矣。”"}, {"ID": 366, "text": "宣公八年，六月辛巳，有事于太庙，而东门襄仲卒，壬午犹绎。子由见其故，以问孔子曰：“礼与？”孔子曰：“非礼也。卿卒不绎。”"}, {"ID": 367, "text": "季桓子丧康子，练而无衰。子游问于孔子曰：“既服练服，可以除衰乎？”孔子曰：“无衰衣者不以见宾，何以除焉！”"}, {"ID": 368, "text": "邾人以同母异父之昆弟死，将为之服，因颜克而问礼于孔子。子曰：“继父同居者，则异父昆弟从为之服；不同居，继父且犹不服，况其子乎？”"}, {"ID": 369, "text": "齐师侵鲁，公叔务人遇人入保，负杖而息。务人泣曰：“使之虽病，任之虽重，君子弗能谋，士弗能死，不可也。我则既言之矣，敢不勉乎？”与其邻嬖童汪锜乘往，犇敌死焉。皆殡。鲁人欲勿殇童汪锜，问于孔子。子曰：“能执干戈以卫社稷，可无殇乎？”"}, {"ID": 370, "text": "鲁昭公夫人吴孟子卒，不赴于诸侯。孔子既致仕，而往吊焉。适于季氏，季氏不绖，孔子投绖而不拜。子游问曰：“礼与？”孔子曰：“主人未成服，则吊者不绖焉，礼也。”"}, {"ID": 371, "text": "公父穆伯之丧，敬姜昼哭；文伯之丧，昼夜哭。孔子曰：“季氏之妇，可谓知礼矣！爱而无私，上下有章。”"}, {"ID": 372, "text": "南宫绦之妻，孔子之兄女，丧其姑，夫子诲之髽，曰：“尔毋从从尔，毋扈扈尔。”盖榛以为笄，长尺，而总八寸。"}, {"ID": 373, "text": "子张有父之丧，公明仪相焉。问启颡于孔子，孔子曰：“拜而后启颡，颓乎其顺也；启颡而后拜，颀乎其至也。三年之丧，吾从其至者。”"}, {"ID": 374, "text": "孔子在卫，卫之人有送葬者，而夫子观之，曰：“善哉，为丧乎！足以为法也。小子识之。”子贡问曰：“夫子何善尔也？”曰：“其往也如慕，其返也如疑。”子贡曰：“岂若速返而虞哉？”子曰：“此情之至者也。小子识之！我未之能也。”"}, {"ID": 375, "text": "卞人有母死而孺子之泣者。孔子曰：“哀则哀矣，而难继也。夫礼、为可传也，为可继也。故哭踊有节，而变除有期。”"}, {"ID": 376, "text": "孟献子禫，悬而不乐，可御而不处内。子游问于孔子曰：“若是则过礼也？”孔子曰：“献子可谓加于人一等矣。”"}, {"ID": 377, "text": "鲁人有朝祥而暮歌者，子路笑之。孔子曰：“由！尔责于人终无已夫？三年之丧，亦已久矣。”子路出。孔子曰：“又多乎哉！逾月则其善也。”"}, {"ID": 378, "text": "子路问于孔子曰：“伤哉，贫也！生而无以供养，死则无以为礼也？”孔子曰：“啜菽饮水，尽其欢心，斯谓之孝。敛手足形，旋葬而无椁，称其财，斯谓之礼，贫何伤乎？”"}, {"ID": 379, "text": "吴延陵季子聘于上国，适齐。于其返也，其长子死于嬴、博之闲。孔子闻之，曰：“延陵季子、吴之习于礼者也。往而观其葬焉。”其敛以时服而已，其圹揜坎，深不至于泉，其葬无明器之赠。既葬，其封广轮揜坎，其高可肘隐也。既封，则季子左袒，右还其封，且号者三，曰：“骨肉归于土，命也。若魂气则无所不之，无所不之而遂行。”孔子曰：“延陵季子之于礼，其合矣。”"}, {"ID": 380, "text": "子游问丧之具，孔子曰：“称家之有亡焉。”子游曰：“有亡恶乎齐？”孔子曰：“有也，则无过礼；苟亡矣，则敛手足形。还葬，悬棺而封。人岂有非之者哉？故夫丧亡，与其哀不足而礼有馀，不若礼不足而哀有馀也。祭礼，与其敬不足而礼有馀，不若礼不足而敬有馀也。”"}, {"ID": 381, "text": "伯高死于卫，赴于孔子。子曰：“吾恶乎哭诸？兄弟、吾哭诸庙；父之友、吾哭诸庙门之外；师、吾哭之寝；朋友、吾哭之寝门之外；所知、吾哭之诸野，今于野则已踈，于寝则已重。夫由赐也而见我，吾哭于赐氏。”遂命子贡为之主，曰：“为尔哭也来者，汝拜之。知伯高而来者，汝勿拜。”既哭，使子张往吊焉。未至，冉求在卫，摄束帛乘马而以将之。孔子闻之，曰：“异哉！徒使我不成礼于伯高者，是冉求也。”"}, {"ID": 382, "text": "子路有姊之丧，可以除之矣，而弗除。孔子曰：“何不除也？”子路曰：“吾寡兄弟，而弗忍也。”孔子曰：“行道之人皆弗忍。先王制礼，过之者俯而就之，不至者企而望之。”子路闻之，遂除之。"}, {"ID": 383, "text": "伯鱼之丧母也，期而犹哭。夫子闻之，曰：“谁也？”门人曰：“鲤也。”孔子曰：“嘻！其甚也，非礼也！”伯鱼闻之，遂除之。"}, {"ID": 384, "text": "卫公使其大夫求婚于季氏。桓子问礼于孔子，子曰：“同姓为宗，有合族之义。故系之以姓而弗别，啜之以食而弗殊。虽百世，婚姻不得通，周道然也。”桓子曰：“鲁卫之先，虽寡兄弟，今已绝远矣。可乎？”孔子曰：“固非礼也。夫上祖祢，以尊尊之；下治子孙，以亲亲之；旁治昆弟，所以敦睦也。此先王不易之教也。”"}, {"ID": 385, "text": "有若问于孔子曰：“国君之于同姓，如之何？”孔子曰：“皆有宗道焉。故虽国君之尊，犹百世不废其亲，所以崇爱也。虽于族人之亲，而不敢戚君，所以谦也。”"}]}, {"section": 42, "header": "子贡问", "data": [{"ID": 386, "text": "子夏问于孔子曰：“居父母之仇如之何？”孔子曰：“寝苫枕干，不仕，弗与共天下也。遇于朝市，不返兵而鬭。”曰：“请问居昆弟之仇如之何？”孔子曰：“仕弗与同国，御国命而使，虽遇之不鬭。”曰：“请问从父、昆弟之仇如之何？”曰：“不为魁，主人能报之，则执兵而陪其后。”"}, {"ID": 387, "text": "子夏问：“三年之丧既卒哭，金革之事无避，礼与？初有司为之乎？”孔子曰：“夏后氏之丧三年，既殡而致事；殷人既葬而致事；周人既卒哭而致事。《记》曰：君子不夺人之亲，亦不夺故也。”子夏曰：“金革之事无避者，非与？”孔子曰：“吾闻老聃曰：鲁公伯禽、有为为之也。今以三年之丧从利者，吾弗知也。”"}, {"ID": 388, "text": "子夏问于孔子曰：“《记》云：周公相成王，教之以世子之礼。有诸？”孔子曰：“昔者成王嗣立，幼未能莅阼。周公摄政而治，抗世子之法于伯禽，欲王之知父子、君臣之道，所以善成王也。夫知为子者，然后可以为父；知为人臣者，然后可以为人君；知事人者，然后可以使人。是故抗世子法伯禽，使成王知父子、君臣、长幼之义焉。凡君之于世子，亲则父也，尊则君也。有父之亲，有君之尊，然后兼天下而有之，不可不慎也。行一物而善者，唯世子齿于学之谓也。世子齿于学，则国人观之，曰：‘此将君我，而与我齿让，何也？’曰：‘有父在，则礼然。’然而众知父子之道矣。其二曰：‘此将君我，而与我齿让，何也？’曰：‘有臣在，则礼然。’然而众知君臣之义矣。其三曰：‘此将君我，而与我齿让，何也？’曰：‘长长也，则礼然。’然而众知长幼之节矣。故父在斯为子，君在则为臣。居子与臣之位，所以尊君而亲亲也。在学，学之为父子焉，学之为君臣焉，学之为长幼焉。父子、君臣、长幼之道得，而后国治。语曰：‘乐正司业，父师司成，一有元良，万国以贞。’世子之谓。闻之曰：为人臣者曰：杀其身有益于君，则为之。况于其身以善其君乎？周公优为之。”"}, {"ID": 389, "text": "子夏问于孔子曰：“居君之母与妻之丧，如之何？”孔子曰：“居处、言语、饮食衎尔，于丧所则称其服而已。”“敢问伯母之丧如之何？”孔子曰：“伯母叔母䟽衰期，而踊不绝地；姑、姊妹之大功，踊绝于地。若知此者，由文矣哉！”"}, {"ID": 390, "text": "子夏问于夫子曰：“凡丧，小功已上，虞祔练祥之祭，皆沐浴，于三年之丧，子则尽其情矣。”孔子曰：“岂徒祭而已哉！三年之丧，身有疡则浴，首有疮则沐，病则饮酒食肉。毁瘠而为病，君子不为也。毁则死者，君子为之，且祭之沐浴，为齐洁也，非为饰也。”"}, {"ID": 391, "text": "子夏问于孔子曰：“客至，无所舍，而夫子曰：‘生于我乎馆。’客死，无所殡，夫子曰：‘于我乎殡。’敢问礼与？仁者之心与？”孔子曰：“吾闻诸老聃曰：‘馆人，使若有之，恶有有之而不得殡乎？’夫仁者、制礼者也，故礼者不可不省也。礼不同不异，不丰不杀，称其义以为之宜。故曰：‘我战则克，祭则受福。’盖得其道矣。”"}, {"ID": 392, "text": "孔子食于季氏。食祭，主人不辞，不食，客不饮，而餐。子夏问曰：“礼与？”孔子曰：“非礼也，从主人也。吾食于少施氏而饱，少施氏食我以礼，吾食祭，作而辞曰：‘䟽食不足祭也。’吾餐，而作辞曰：‘䟽食，不敢以伤吾子之性’。主人不以礼，客不敢尽礼；主人尽礼，则客不敢不尽礼也。”"}, {"ID": 393, "text": "子夏问曰：“官于大夫，既外于公，而反为之服，礼与？”孔子曰：“管仲遇盗，取二人焉，上之为臣，曰：‘所以游辟者，可人也。’公许。管仲卒，桓公使为之服。官于大夫者为之服，自管仲始也，有君命焉！”"}, {"ID": 394, "text": "子贡问居父母丧，孔子曰：“敬为上，哀次之，瘠为下，颜色称情，戚容称服。”曰：“请问居兄弟之丧？”孔子曰：“，则存乎书厕矣。”"}, {"ID": 395, "text": "子贡问于孔子曰：“殷人既定而吊于圹，周人反哭而吊于家，如之何？”孔子曰：“反哭之吊也，丧之至也，反而亡矣，失之矣。于斯为甚，故吊之。死、人卒事也，殷以悫，吾从周。殷人既练之明日而祔于祖，周人既卒哭之明日而祔于祖。祔、祭神之始事也。周以戚，吾从殷。”"}, {"ID": 396, "text": "子贡问曰：“闻诸晏子，少连大连善居丧，其有异称乎？”孔子曰：“父母之丧，三日不怠，三月不解，期悲哀，三年忧，东夷之子，达于礼者也。”"}, {"ID": 397, "text": "子游问曰：“诸侯之世子，丧慈母如母，礼与？”孔子曰：“非礼也。古者男子外有傅父，内有慈母，君命所使教子者也。何服之有？昔鲁孝公少丧其母，其慈母良。及其死也，公弗忍，欲丧之，有司曰：‘礼，国君慈母无服。今也君为之服，是逆古之礼而乱国法也。若终行之，则有司将书之，以示后世，无乃不可乎？’公曰：‘古者天子丧慈母，练冠以燕居。’遂练冠以丧慈母。丧慈母如母，始则鲁孝公之为也。”"}, {"ID": 398, "text": "孔子适卫，遇旧馆人之丧，入而哭之哀。出，使子贡脱骖以赠之。子贡曰：“于所识之丧，不能有所赠。赠于旧馆，不已多乎？”孔子曰：“吾向入哭之，遇一哀而出涕，吾恶夫涕而无以将之。小子行焉。”"}, {"ID": 399, "text": "子路问于孔子曰：“鲁大夫练而杖，礼与？”孔子曰：“吾不知也。”子路出，谓子贡曰：“吾以为夫子无所不知，夫子亦徒有所不知也？”子贡曰：“子所问何哉？”子路曰：“，？：‘。’”：“止，吾将为子问之。”遂趋而进，曰：“练而杖，礼与？”孔子曰：“非礼也。”子贡出，谓子路曰：“子谓夫子而弗知之乎？夫子徒无所不知也。子问非也。礼，居是邦，则不非其大夫。”"}, {"ID": 400, "text": "叔孙武叔之母死，既小敛，举尸者出户。武孙从之，出户，乃袒，投其冠而括发。子路叹之。孔子曰：“是礼也。”子路问曰：“将小敛，则变服。今乃出户，而夫子以为知礼，何也？”孔子曰：“汝问非也。君子不举人以质事。”"}, {"ID": 401, "text": "齐晏桓子卒。平仲粗衰斩，苴绖带，杖，以菅屦，食粥，居傍庐，寝苫枕草。其老曰：“非大夫丧父之礼也。”晏子曰：“唯卿大夫。”曾子以问孔子。孔子曰：“晏平仲可谓能远害矣。不以己之是驳人之非，愻辞以避咎，义也夫！”"}, {"ID": 402, "text": "季平子卒，将以君之璵璠敛，赠以珠玉。孔子初为中都宰，闻之，历级而救焉，曰：“送而以宝玉，是犹曝尸于中原也。其示民以奸利之端，而有害于死者，安用之？且孝子不顺情以危亲，忠臣不兆奸以陷君。”乃止。"}, {"ID": 403, "text": "孔子之弟子琴张，与宗友。卫齐豹见宗鲁于公子孟絷，孟絷以为参乘焉。及齐豹将煞孟絷，告宗鲁使行。宗鲁曰：“吾由子而事之，今闻难而逃，是僭子也。子行事乎？吾将死以事周子，而归死于公孟，可也。”齐氏用戈击公孟，宗鲁以背蔽之，断肱，中公孟，宗鲁皆死。琴张闻宗鲁死，将往吊之，孔子曰：“齐豹之盗，孟絷之贼也。汝何吊焉？君不食奸，不受乱，不为利病于回，不以回事人，不盖非义，不犯非礼。汝何吊焉？”琴张乃止。"}, {"ID": 404, "text": "郕人子蒲卒，哭之呼灭。子游曰：“若哭其野，孔子恶野哭者。”哭者闻之，遂改之。"}, {"ID": 405, "text": "公父文伯卒，其妻妾皆行哭失声。敬姜戒之曰：“吾闻好外者，士死之；好内者，女死之。今吾子早夭，吾恶其以好内闻也。二三妇人之欲供先祀者，请无瘠色，无挥涕，无拊膺，无哀容，无加服，有降服，从礼而静，是昭吾子也。”孔子闻之，曰：“女智无若妇，男智莫若夫。公文氏之妇，智矣。剖情损礼，欲以明其子为令德也。”"}, {"ID": 406, "text": "子路与子羔仕于卫，卫有蒯聩之难。孔子在鲁，闻之，曰：“柴也其来，由也死矣。”既而卫使至，曰：“子路死焉。”夫子哭之于中庭。有人吊者，而夫子拜之。已哭，进使者而问故。使者曰：“醢之矣。”遂令左右皆覆醢，曰：“吾何忍食此！”"}, {"ID": 407, "text": "季桓子死，鲁大夫朝服而吊。子游问于孔子曰：“礼乎？”夫子不荅。他日，又问，夫子曰：“始死则矣羔裘玄冠者，易之而已，汝何疑焉？”"}, {"ID": 408, "text": "子睾问于孔子曰：“始死之设重也，何为？”孔子曰：“重、主道也。殷主缀重焉，周人彻重焉。”“请问丧朝？”子曰：“丧之朝也，顺死者之孝心，故至于祖考庙而后行。殷朝而后殡于祖，周朝而后遂葬。”"}, {"ID": 409, "text": "孔子之守狗死。谓子贡曰：“路马死则藏之以帷，狗则藏之以盖。汝往埋之。吾闻弊帷不弃，为埋马也；弊盖不弃，为埋狗也。今吾贫无盖，于其封也，与之席，无使其首陷于土焉。”"}]}, {"section": 43, "header": "公西赤问", "data": [{"ID": 410, "text": "公西赤问于孔子曰：“大夫以罪免卒，其葬也，如之何？”孔子曰：“大夫废其事，终身不仕，死则葬之以士礼。老而致事者，死则从其列。”"}, {"ID": 411, "text": "公仪仲子嫡子死，而立其弟。檀弓谓子服伯子曰：“何居？我未之前闻也。”子服伯子曰：“仲子亦犹行古人之道。昔者文王舍伯邑考而立武王，微子舍其孙腯立其弟衍。”子游以问诸孔子。子曰：“否。周制立孙。”"}, {"ID": 412, "text": "孔子之母既丧，将合葬焉。曰：“古者不祔葬，为不忍先死者之复见也。《诗》云：‘死则同穴。’自周公已来，祔葬矣。故卫人之祔也，离之，有以闲焉。鲁人之祔也，合之，美夫！吾从鲁。”遂合葬于防。曰：“吾闻之，古者墓而不坟。今丘也，东西南北之人，不可以弗识也。吾见封之若堂者矣，又见若坊者矣，又见若覆夏屋者矣，又见若斧形者矣。吾从斧者焉。”于是封之崇四尺。孔子先反虞，门人后，雨甚至；墓崩，修之。而孔子问焉，曰：“尔来何迟？”对曰：“防墓崩。”孔子不应。三云，孔子泫然而流涕，曰：“吾闻之，古不修墓。”及二十五月而祥，五日而弹琴不成声，十日过禫，而成笙歌。"}, {"ID": 413, "text": "孔子有母之丧，既练，阳虎吊焉。私于孔子曰：“今季氏将大飨境内之士，子闻诸？”孔子曰：“丘弗闻也。若闻之，虽在衰绖，亦欲与往。”阳虎曰：“子谓不然乎？季氏飨士，不及子也。”阳虎出。曾参问曰：“语之何谓也？”孔子曰：“己则丧服，犹应其言，示所以不非也。”"}, {"ID": 414, "text": "颜回死，鲁定公吊焉，使人访于孔子。孔子对曰：“凡在封内，皆臣子也。礼：君吊其臣，升自东阶，向尸而哭，其恩赐之施，不有笇也。”"}, {"ID": 415, "text": "原思言于曾子曰：“夏后氏之送葬也，用明器，示民无知也。殷人用祭器，示民有知也。周人兼而用之，示民疑也。”曾子曰：“其不然矣。夫以明器、鬼器也；祭器、人器也。古之人胡为而死其亲也？”子游问于孔子，曰：“之死而致死乎？不仁，不可为也；之死而致生乎？不智，不可为也。凡为明器者，知丧道矣，备物而不可用也。是故竹不成用而瓦不成膝，琴瑟张而不平，笙竽备而不和，有钟磬而无簨𧇽，其曰明器，神明之也，哀哉！死者而用生者之器，不殆于用殉也？”"}, {"ID": 416, "text": "子游问于孔子曰：“葬者涂车刍灵，自古有之。然今人或有偶，是无益于丧？”孔子曰：“为刍灵者善矣。为偶者不仁，不殆于用人乎？”"}, {"ID": 417, "text": "颜渊之丧既祥，颜路馈祥肉于孔子，孔子自出而受之。入，弹琴以散情，而后乃食之。"}, {"ID": 418, "text": "孔子尝，奉荐而进，其亲也悫，其行也趋趋以数。已祭，子贡问曰：“夫子之言祭也，济济漆漆焉。今夫子之祭，无济济漆漆，何也？”孔子曰：“济济漆漆者，容也，远也；漆漆者，以自反。容以远，若容以自反，夫何神明之及交？必如此，则何济济漆漆之有？反馈乐成，进则燕俎，序其礼乐，备其百官，于是君子致其济济漆漆焉！夫言岂一端而已哉？亦各有所当。”"}, {"ID": 419, "text": "子路为季氏宰。季氏祭，逮昏而奠，终日不足，继以烛。虽有强力之容，肃敬之心，皆倦怠矣。有司跛倚以临事，其为不敬也大矣。他日祭，子路与焉。室事交于户，堂事当于阶，质明而始行事，晏朝而彻。孔子闻之，曰：“以此观之，孰为由也而不知礼！”"}, {"ID": 420, "text": "卫庄公之反国，改旧制，变宗庙，易朝市。高子皋问于孔子曰：“周礼绎祭于祊，祊在庙门之西，前朝而后市。今卫君欲其事事一更之，如之何？”孔子曰：“绎之于库门内，祊之于东市，朝于西方，失之矣。”"}, {"ID": 421, "text": "季桓子将祭，齐三日，而二日钟鼓之音不绝。冉有问于孔子。子曰：“孝子之祭也，散斋七日，慎思其事，三日致斋而一用之，犹恐其不敬也，而二日伐鼓何居焉？”"}, {"ID": 422, "text": "公父文伯之母，季康子之从祖母。康子往焉，侧门而与之言，内皆不逾阀。文伯祭其祖悼子，康子与焉，进俎而不受，彻俎而不与燕。宗老不具则不绎；绎不尽饫则退。孔子闻之，曰：“男女之别，礼之大经。公父氏之妇，动中德趣，度于礼矣。”"}, {"ID": 423, "text": "季康子朝服以缟，曾子问于孔子曰：“礼乎？”孔子曰：“诸侯皮弁以告朔，然后服之以视朝，若此礼者也。”"}]}], "bookname": "孔子家语", "writer": null, "type": "儒家", "age": "[汉 (公元前206年 - 220年)]"}